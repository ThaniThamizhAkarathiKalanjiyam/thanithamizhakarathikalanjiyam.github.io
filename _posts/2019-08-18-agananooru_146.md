---
categories: blog
title: அகநானூறு
sub_title: 141 பாலை
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_146
featured: /images/noolkal_96_6.png
order: 146
nool_publiser: இசையினி குழுமம்
---


## 141 பாலை

அம்ம வாழி, தோழி! கைம்மிகக்  
கனவும் கங்குல்தோறு இனிய; நனவும்  
புனை வினை நல் இல் புள்ளும் பாங்கின;  
நெஞ்சும் நனிபுகன்று உறையும்; எஞ்சாது  
உலகு தொழில் உலந்து, நாஞ்சில் துஞ்சி, 5

மழை கால்நீங்கிய மாக விசும்பில்  
குறு முயல் மறு நிறம் கிளர, மதி நிறைந்து,  
அறுமீன் சேரும் அகல் இருள் நடு நாள்;  
மறுகு விளக்குறுத்து, மாலை தூக்கி,  
பழ விறல் மூதூர்ப் பலருடன் துவன்றிய 10

விழவு உடன் அயர, வருகதில் அம்ம!  
துவரப் புலர்ந்து தூ மலர் கஞலி,  
தகரம் நாறும் தண் நறுங் கதுப்பின்  
புது மண மகடூஉ அயினிய கடி நகர்ப்  
பல் கோட்டு அடுப்பில் பால் உலை இரீஇ, 15

கூழைக் கூந்தற் குறுந் தொடி மகளிர்  
பெருஞ் செய் நெல்லின் வாங்குகதிர் முறித்து,  
பாசவல் இடிக்கும் இருங் காழ் உலக்கைக்  
கடிது இடி வெரீஇய கமஞ்சூல் வெண் குருகு  
தீம் குலை வாழை ஓங்கு மடல் இராது; 20

நெடுங் கால் மாஅத்துக் குறும் பறை பயிற்றும்  
செல் குடி நிறுத்த பெரும் பெயர்க் கரிகால்  
வெல் போர்ச் சோழன் இடையாற்று அன்ன  
நல் இசை வெறுக்கை தருமார், பல் பொறிப்  
புலிக் கேழ் உற்ற பூவிடைப் பெருஞ் சினை  
நரந்த நறும் பூ நாள் மலர் உதிர,  
கலை பாய்ந்து உகளும், கல் சேர் வேங்கை,  
தேம் கமழ் நெடு வரைப் பிறங்கிய  
வேங்கட வைப்பிற் சுரன் இறந்தோரே.

**'பிரிவிடை ஆற்றாள்' எனக் கவன்ற  
தோழிக்குக் கிழத்தி உரைத்தது. - நக்கீரர்**

[அடுத்த பக்கம்](agananooru_147)