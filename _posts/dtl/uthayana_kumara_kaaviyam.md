## அறிமுகம்    
    
**உதயண குமார காவிய ஆசிரியர் நூல்கள்**    
    
# உதயண குமார காவியம்    
    
>ஆசிரியர்    
**உதயண குமார காவிய ஆசிரியர்**    
     

	 
பதிப்பு    
2019-03-16-      
    
## கைபேசி தொகுப்புரை    

தமிழ் நூல்கள் அனைத்தையும் அவரவர் கைப்பேசிகளில் கொண்டு சேர்த்திட வேண்டும் என்பது நமது ஆவல். 

அதனை நனவாக்கிட விக்கி மூலத்தில் உள்ள நூல்களை கைபேசி வடிவத்தில் கொண்டு வருகிறோம்.

[விக்கிமூலத்திற்கு](https://ta.wikisource.org) நன்றிகள் பல.
    
**கைபேசியாக்கம்,    
மு.பிச்சைமுத்து**    
2019-03-16-  
  
## Creative Commons Public Licenses  
  
<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/88x31.png" /></a><br />This work is licensed under a <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.  
## ஐஞ்சிறு காப்பியங்கள் - உதயண குமார காவியம்


உதயண குமார காவியம் ஐஞ்சிறு காப்பியங்களுள் ஒன்று.இந்நூலில் ஆறு காண்டங்கள் உள
்ளன-உஞ்சைக் காண்டம், இலாவாணக் காண்டம், மகத காண்டம், வத்தவ காண்டம், நரவாகன
காண்டம் மற்றும் துறவுக் காண்டம். இக்காப்பியத்தின் முதற்பகுதி உதயணன்
வரலாற்றையும், பிற்பகுதி அவனது மகனாகிய நரவாகனனது வரலாற்றையும் கூறுகிறது. உதயண
குமார காவியம் மொத்தம் 367 பாடல்களை உள்ளடக்கியது.  
  
இதன் ஆசிரியர் இன்னாரென்று தெரியவில்லை. உதயண குமார காவியம் என்பது பெருங்கதை
என்னும் இலக்கியத்தைச் சுருக்கி எளிமைப்படுத்தித் தரும் இலக்கியம் ஆகும்.
இந்நூலின்கண் 367 செய்யுட்கள் உள்ளன.  
  
  
  

## உஞ்சைக் காண்டம்

  

## கடவுள் வாழ்த்து

  
மணியுடன் கனக முத்த மலிந்த முக்குடை இலங்க  
அணிமலர்ப் பிண்டியின் கீழ அமர்ந்த நேமிநாதர் பாதம்  
பணிபுபின் வாணிபாதம் பண்ணவர் தாள்களுக்கு எம்  
இணைகரம் சிரத்தில் கூப்பி இயல்புறத்தொழுதும் அன்றே.| 1  

  
  
பொன்னெயில் நடுவண் ஓங்கும் பூநிறை அசோக நீழல்  
இன்னியல் ஆலயத்துள் ஏந்தரி ஆசனத்தின்  
மன்னிய வாமன் பாதம் வந்தனை செய்து வாழ்த்தி  
உன்னத மகிமை மிக்கான் உதயணன் கதை விரிப்பாம்.| 2  
  

  
  

## அவையடக்கம்

  
மணிபொதி கிழியும் மிக்க மணியுடன் இருந்த போழ்தில்  
மணிபொதி கிழிய தன்னை மணியுடன் நன்கு வைப்பார்  
துணிவினில் புன்சொலேனும் தூய நற்பொருள் பொதிந்தால்  
அணியெனக் கொள்வார் நாமும் அகத்தினுள் இரங்கல் செல்லாம்.| 3  
  

  
  

## பயன்

  
ஊறுந் தீவினை வாய் தன்னையுற்றுடன் செறியப் பண்ணும்  
கூறுநல் விதி புணர்ந்து குறைவின்றிச் செல்வம் ஆமுன்  
மாநுறு கருமம் தன்னை வரிசையின் உதிர்ப்பை யாக்கும்  
வீறுறு முறுப்பின் தன்மை விளம்புதற் பால தாமோ.| 4  
  

  
  

## நூல்

  

## நாட்டுச் சிறப்பு

  
இஞ்சி மூன்றுடைய கோமான் எழில் வீரநாதன் இந்தப்  
புஞ்சிய நிலத்தோர்க் கெல்லாம் பொற்பு நல்லற நன்மாரி  
விஞ்சவே சொரியுங் காலம் வெண்மதிக் குடைக்கீழ் வாழும்  
எஞ்சலில் காட்சி மன்னனிருக்கை நாடு உரைத்தும் அன்றே.| 5  
  

  
  

## நாவந்தீவு

  
பூவும் நற்றளிரும் செற்றிப் பொழில் மிகச் சூழ்ந்து இலங்கும்  
நாவலர் மரத்தினாலே நாமமாய்த் துலங்கி நின்று  
தீவுநற்கடல் கடாமும் ஒன்றிற்கொன்று இரட்டி சூழ்ந்த  
நாவலந்தீவு நந்தினன் மணி போன்ற தன்றே.| 6  
  

  
  

## வத்தவநாடு

  
வேதிகை சிலைவளைத்து வேதண்ட நாணேறிட்டுப்  
போதவும் வீக்கினாற்போல் பொற்புடைப் பரதந் தன்னில்  
ஓதியதரும கண்டத்து ஓங்கிய காவு நின்று  
வாதத்தால் சுகந்தம் வீசுன் வத்தவநாடதாமே.| 7  
  

  
  

## கோ நகரம்

  
இஞ்சிமிக் கெழுந்தே யோங்கி யிலக்கிய அமர லோகம்  
எஞ்சலில் எல்லை காணா எழில்பெற நிற்றனோக்கி  
அஞ்சல் இல்வருக என்றே அணிபெற விலங்கி நீண்ட  
குஞ்சி நன் கொடிகரத்தால் கூவியிட்டு அழைக்குமன்றே.| 8  

  
  
முகில்தவழ் மாடமீதின் முத்தணி மாலை நான்றே  
இகலுறும் அமளியின்மேல் எழின் மங்கை மைந்தர் தாமும்  
பகலிரவு இன்றிப் போகம் பண்பினால் துய்த்திருப்பார்  
நகரி கௌசாம்பி என்னும் நாம மார்ந்து இலங்குமன்றே.| 9  

  
  

## அரசன்

  
ஊன் உமிழ்ந்து இலங்கும் வேலான் உன்னத முகில் எழுந்து  
வான் உமிழ் வாரியன்ன வண்கையன் வண்டு அரற்றும்  
தேன் உமிழ் இலங்கற்றோளான் செல்வத்தில் குபேரன் அன்னான்  
தானுமிழ் கிரண மார்பன் சதானிகன் அரசனாமே.| 10  
  

  
  

## கோப்பெருந்தேவி

  
மன்னன் உள்ளத்துள்ளான் மாமணி மயிலஞ் சாயல்  
அன்ன மென்னடை வேற் கண்ணாள் அருந்தது அனைய நங்கை  
பொன்னணி சுணங்கு பூத்த புணர்முலை அமிர்தம் அன்னாள்  
மின்னு நுண் இடையாள் நாம மிகாவதி என்று மிக்காள்.| 11  

  
  
கற்புடைத் திருவினங்கை காரிகை தன் வயிற்றில்  
சற்புருடன் ஒருவன் வந்து சார்ந்து அவதரித்து மிக்க  
நற்புடைத் திங்கள் ஒன்பா னன்கு அமைந்திருக்கும் ஓர் நாள்  
பொற்புடை மஞ்ச மீதில் பொலிவுடன் இருந்த போழ்தில்.| 12  
  

  
  

## மிருகாபதியை பறவை தூக்கிச் செல்லல்

  
செந்துகின் மூடிக்கொண்டு திருநிலா முற்றந்தன்னில்  
அந்தமாய்துயில் கொள்கின்ற ஆயிழை தன்னைக் கண்டே  
அந்தரத்தோடுகின்ற அண்ட பேரண்டப்புள் ஒன்று  
அந்தசையென்று பற்றியன்று வான் போயிற்று அன்றே.| 13  

  
  
மற்றவடந்தை தானுமாமுனியாகி நிற்கும்  
சற்கிரி விபுல மன்னும் சாரலவ் வனத்திற் சென்று  
நற்றவனருகில் வைப்ப நற்றுயில் விட்டெழுந்தாள்  
பற்றுயிர் உண்ணாப்புள்ளும் பறந்து வான் போயிற்றன்றே.| 14  
  

  
  

## அரசி கருவுயிர்த்தல்

  
நிறைமதி முக நன் மங்கை நிரம்பிய கெர்ப்பமாதல்  
பொறைவயினோய் மீக்கூரப்பொருவில் வான் கோள்கள் எல்லாம்  
முறையினல் வழியை நோக்க மொய்ம்பன் அத்தினத்தில் தோன்ற  
அறையலை கடலில் சங்க மாணி முத் தீன்ற தொத்தாள்.| 15  

  
  
பொருகயற் கண்ணினால் தான்போந்ததை யறிந்தழுங்கித்  
திருமணி கிடந்த தென்னச் செழுமகன் கிடப்பக்கண்டு  
பெருகிய காதலாலே பெருந்துயர் தீர்த்திருப்ப  
மருவு நற்றாதையான மாமுனி கண்டு வந்தான்.| 16  
  

  
  

## குழந்தைக்குப் பெயரிடல்

  
தவமுனி கொண்டு சென்று தாபதப்பள்ளி சேர்த்தி  
அவண் இனிது ஓம்பவப்பால் அருக்கனன் உதயகாலத்து  
உவமையின்று உதித்தானாம் உதயணன் ஆக என்றார்  
இவணமத் தாயும் சேயும் இருடிபாலிருந்தார் அன்றே.| 17  
  

  
  

## உதயணன் பெற்ற பேறுகள்

  
பிரமசுந்தர யோகிக்குப் பிறந்தவன் யூகியோடும்  
இருவரும் வளர்ந்தே இன்பக்கடல் நீந்திக் காணக்  
கரிணமும் புள்ளு மற்றுங் கண்டடி வீழுங் கீதப்  
புரந்தரன் கொடுத்த யாழும் பொறை முனியருளிற் பெற்றான்.| 18  
  

  
  

## உதயணன் கோடபதியின் உதவியால் தெய்வ யானை பெறுதல்

  
மைவரை மருங்கினின்ற மலையென விலங்குகின்ற  
தெய்வ நல்லியானை கண்டு சென்றுதன் வீணை பாடப்  
பையெனக்களிறுங் கேட்டுப் பணிந்தபடி யிறைஞ்சி நின்று  
கையது கொடுப்ப ஏறிக் காளையும் பள்ளி சேர்ந்தான்.| 19  
  

  
  

## தெய்வ யானை உதயணன் கனவில் கூறுதல்

  
நன்றிருட் கனவினாக நயமறிந்து இனிது உரைக்கும்  
பன்னிடும் பாகன் வந்து பற்றியே யேறினாலும்  
இன்றை நாள் முதலா நீ நானின்றியே முன் உண்டாலும்  
அன்று உன்பானில்லேன் என்றே அக்கரி உரைப்பக் கேட்டான்.| 20  

  
  

## உதயணன் மாமனாகிய விக்கிரமன் அந்த தவப் பள்ளிக்கு வருதல்

  
செல்லும் அக்காலம் தன்னில் செறிந்தவன் புதல்வனான  
வெல்களிற்றி யானை வேந்தன் விக்கிரன் தனக்கு மக்கள்  
இல்லையென்று எவ்வல் கூர்ந்தே இனிமையின் வந்து நல்ல  
சொல்லருண் முனிவன்பாதம் தொழுது நன்கிருந்தான் அன்றே.| 21  
  

  
  

## விக்கிரமன் உதயணன் யூகியைப் பற்றி முனிவரிடம் வினவுதல்

  
புரவலனில் இனியராம் இப்புதல்வர்கள் யார்கொலென்ன  
வரமுனியருளக் கேட்டு மகிழ்ந்து தன் ஆயமெல்லாம்  
சிரசணி முடியும் சூட்டிச் செல்வற்குக் கொடுத்துப்போக்கி  
விரவிய தவத்தனாக வேண்டுவது எண்ணம் என்றான்.| 22  
  

  
  

## உதயணன் அரசுரிமை பெறுதல்

  
முனியொடு தங்கை தன்னை முயன்றிரந் தெய்தி நாகம்  
தனையன வெங்கயத்திற் றனயனையேற்றிப் போய்த்தன்  
மனனிறை நாட்டை அந்த மருகனுக்கீந்து போந்து  
முனிவனம் புகுந்து மாமன் முனிவனாய் நின்றானன்றே.| 23  
  

  
  

## சாதானிகன் மிருகாபதியைக் காணல்

  
இளமையை இகந்து மிக்க இனிய நற்குமரனாகி  
வளமையில் செங்கோல் தன்னை வண்மையினடத்தினானாங்  
இளமயில் அனைய தேவிக்கு இரங்கிய சாதானிகன் தான்  
உளமலி கொள்கை யான்ற வொருதவற்கண்டு உரைத்தான்.| 24  
  

  
  

## மிருகாபதி மீண்டும் மக்களைப் பெறுதல்

  
தேவியின் வரவு நல்ல திருமகன் செல்வுங் கேட்டு  
மாவலன் மனமகிழ்ந்து வந்தூர் புக்கிருக்கு நாளில்  
தேவியும் வந்து கூடிச் சிறந்த நற்புதல்வர் தம்மைத்  
தேவிளங்குமரர் போலச் செவ்வியிற் பயந்தாளன்றே.| 25  

  
  
பிங்கல கடகரென்று பேரினிதிட்டு மன்னன்  
தங்கிய காதலாலே தரணியாண்டினிது செல்லக்  
குங்கும மணிந்த மார்பக் குமரனும் யூகியும் போய்  
அங்குள தேசமெல்லா மடிப்படுத் தினிதிருந்தார்.| 26  
  

  
  

## சதானிகன் துறவியாதல்

  
உதயணகுமரன் தன்னை யுற்றுடனழைத்துப் பூமிப்  
பதமுனக்காக வென்று பார்த்திபன் கொடுத்துப் போகிக்  
கதமுறு கவலை நீங்குங் காட்சி நற்றவத்தனாகி  
இதமுறு யோகந்தன்னில் எழில் பெற நின்றான் அன்றே.| 27  
  

  
  

## உதயணனுடைய அமைச்சர்கள்

  
மணிமுடி கவித்த போழ்தின் வத்தவர்க் கிறைவனானான்  
அணியும் நாற்படையும் சூழ்ந்த அமைச்சரு நால்வர் நாமம்  
தணிவில் சீர் யூகியோடு சாருரு மண்ணுவாவும்  
துணை வயந்தகனும் தொல்சீர் இடபகனும் என்பவாமே.| 28  
  

  
  

## உதயணன் யானையின் அறிவுரையைக் கடத்தல்

  
அரசனுக் கினியராகி அமைச்சியனடத்திச் செற்றே  
வருபகை பலவுந்தேய வரச்செங்கோல் உய்க்குங்காலை  
அரிய நாடகங்கள் கண்டே அரசனும் உளமாழாந்து  
கரிணத்தை மறந்து விட்டுக் காதலினடிசிலுண்டான்.| 29  
  

  
  

## தெய்வ யானை மறைந்து போதல்

  
மன்னிய தெய்வயானை மாயமாய் மறைந்துபோக  
மன்னனும் மனம் தளர்ந்து மணி இழந்த அரவு போலத்  
துன்னிய சோக மேவுத்துயரெய்தித் தேடுக என்றான்  
பன்னருஞ் சேனை சென்று பாரெங்கும் தேடித்தன்றே 30  

 
  

## உஞ்சை நகர்

  
சிந்து கங்கை நீர் சேர்ந்து வளம்படும்  
அந்த மாகும் அவந்தி நன்னாட்டினுள்  
இந்து சூடிய விஞ்சி வளநகர்  
உந்து மாளிகை யுஞ்சயினிப் பதி.| 31  

  
  

## பிரச்சோதன மன்னன்

  
உரைப்பரும் படையோர் பிரச் சோதனன்  
நிரைத்த மன்னர் நிதி மிக்களப்பவே  
தரித்த நேமியுருட்டித் தரணியாண்டு  
உரைத்த மாக்களி ற்றே றேறோடு மன்னுவான்.| 32  

  
  
பொருவின் மன்னவன் பொன் திறை கேட்புழித்  
திருவமன்னர் திறை தெரியோ லையுள்  
ஒரு மகன் புள்ளியிட்ட தறிந்திலன்  
மருவிக் கூறலும் மன்னன் வெகுண்டனன்.| 33  
  

  
  

## பிரச்சோதனன் அமைச்சரை வினாதல்

  
தாமரைக் கண்டழல் எழ நோக்கியத்  
தீமை செய்த திறைக் கடன் மன்னனை  
நாமறந்திட நன்கு மறைத்த தென்  
ஆமமைச்ச ரென்று அண்ணல் வினவினான்.| 34  
  

  
  

## அமைச்சர் விடை

  
உறு களத்தினில் உன்னிய ஆண்மையும்  
பெறு பொருள்செறி பீடுடைக் கல்வியும்  
தறுகண் வேழம் தசைக்குறு பெற்றியும்  
மறுவில் வீணையின் வாய்த்தநல் விஞ்சையும்.| 35  

  
  
வளமையின் வந்த மன்னிய செல்வமும்  
இளமை இன்பம் எழில் நல நற்குலம்  
உளவன் ஆதலின் உற்ற கடனென  
அளவு நீதி அமைச்சர் உரைத்தனர் 36  
  

 
  

## பிரச்சோதனன் சினவுரை

  
வேந்தன் கேட்டு வெகுண்டுரை செய்தனன்  
போந்தவற் பற்றிப் போதரு வீரெனச்  
சேர்ந்த மைச்சரகள் செய்பொருள் என்னென்று  
மாந்தி மற்றவர் மற்றொன்று செய்கின்றார்.| 37  
  

  
  

## அமைச்சர் சூழ்ச்சி

  
ஊன மாற்றர்மேல் யூகிபோர் போனதும்  
ஆனை போக அரசன் இரக்கமும்  
கான யானையைக் காட்டிப் பிடிப்பதும்  
மான வேலவர் மந்திரித்து ஒன்றினார்.| 38  
  

  
  

## அமைச்சர் மாய யானை செய்தல்

  
அரக்கினும் மெழு காக்கிய நூலினும்  
மர த்தினுங்கிழி மாவின் மயிரினும்  
விரித்த தோலினும் வேண்டிய வற்றினும்  
தரித்த யானையைத் தாமிக் கியற்றினார்.| 39  
  

  
  

## அமைச்சர்கள் யானையை செலுத்துதல்

  
பொறியமை சுரிப் பொங்கும் உதரத்தில்  
உறையும் மாந்தர் ஓர் தொண்ணூற்றறுவரை  
மறையு மாயுதம் வைத்த தனோருடல்  
நெறி கண்டூர்ந்தனர் நீல மலையென.| 40  
  

  
  

## சாலங்காயன் அதனை ஊர்ந்து காட்டல்

  
கார்முழங்கில் களிறொலி செய்யவே  
போர் மிக்க ஆனையைப் பொற்புடை மன்னன்முன்  
ஊர்ந்து காட்டினான் உற்ற அமைச்சருள்  
சார்ந்த மந்திரி சாலங்காயன் என்பவன்.| 41  

  
  

## சாலங்காயன் உதயணனைச் சிறைப் பிடிக்கச் செல்லல்

  
சாலங் காயநீ சார்ந்து தருகென  
ஞாலம் காக்கு நரபதி செப்பலும்  
வேலுங் கொண்டு நல் வேந்தர்கள் வெண்குடைக்  
கோலும் பிச்சமுங் கொண்டு பறந்தனன்.| 42  

  
  

## நாற்பெரும் படையின் அளவு

  
ஈரெண் ணாயிரம் எண்வரை யானையும்  
ஈரெண் ணாயிரம் ஈடில் புரவியும்  
ஈரெண் ணாயிரமின் மணித் தேருடன்  
ஈரெண் ணாயிர விற்படை யாளரே.| 43  

  
  
இத்தனையும் இயல்புடன் கூடியே  
மெத்தெ னாவரு கென்று விடுத்துடன்  
ஒத்த நற்பொறி யோங்கிய யானையும்  
வத்தவன் தன் வனத்திடை வந்ததே.| 44  

  
  

## பொய் யானையை வேடர்கள் கண்டு உதயணனுக்கு அறிவித்தல்

  
அவ்வ னத்தினி லான் பிடிகளும்  
கவ்வு கைத்தழைக் காரிடி யானைதன்  
மவ்வ லம்மத வண்டெழ வீசலும்  
அவ்வ னச்சரர் அன்புடன் கண்டனர்.| 45  

  
  
எம்மி றையது வேழமென எண்ணித்  
தம்மில் ஓடி உதையற்கு ரைத்தலும்  
கொம்மை வண்மணிக் கோலக் கலினமாச்  
செம்மலும் சிறந் தேறி நடந்தனன்.| 46  

  
  

## உதயணன் தேவ யானை என்று கருதி யாழ் மீட்டல்

  
புள்ளிடை தடுப்பத்தீய பொய்குறி செய்யக்கண்டும்  
வள்ளலும் நடப்பானாக வயந்தகன் விலக்கப்போந்து  
கள்ளவிழ் மலர்க்கானத்துக்கள்ள நல்லியானை கண்டே  
உள்ளமெய்மொழி கடம்மால் உணர்ந்தவன் இனியனானான்.| 47  

  
  
நக்க ணத்தை நயந்துடன் நோக்கிலன்  
அக்க ணத்தி லகமகிழ் வெய்தித் தன்  
மிக்க வீணையை மெய்ந்நரம் பார்த்துடன்  
தக்க ராகத்திற்றான் மிக வாசித்தான்.| 48  
  

  
  

## பொய்யானை உதயணன் பால் வருதல்

  
பொறியின் வேழத்தின் பொங்கு செவியுற  
உறுமனத் துடனூர்ந்து முன்னே வர  
மறையு மாந்தர் கைம்மாவை அழித்திடப்  
பொறி கழன்றது போர்ப்படை யானதே.| 49  
  

  
  

## போர் நிகழ்ச்சி

  
செறுநர் செய்தது சித்திர மாமென  
முறுவல் கொண்ட முகத்தினனாகத் தன்  
உறு வயந்த கனுற்றவைந் நூற்றுவர்  
மறுவில் வீரியர் வந்துடன் கூடினார்.| 50  

  
  
கரந்திருந்த களிற்றுனுட் சேனையும்  
பரந்து முன்வந்து பாங்கில் வளைத்தபின்  
விரிந்து வத்தவன் வெகுண்டுவில் நூறினான்  
முரிந்து சேனை முனையின் மடிந்ததே.| 51  

  
  
சாலங் காயனும் சார்ந்து வெகுண்டிட  
நாலு மாப்படை வந்துநாற் றிக்கிலும்  
மேலெ ழுந்து மிகவும் வளைத்தன  
காலன்போல் மன்னன் கண்கள் சிவந்தவே.| 52  

  
  
புல்வாய்க் கூட்டத்துப் புக்க புலியெனக்  
கொல்வா ளோச்சியே கூற்றம் விருந்துண  
வில்வாள் தம்முடன் வீரர் அழிந்திட  
வல்வாள் வத்தவன் வாட்கிரை யிட்டனன்.| 53  

  
  
கொன்ற போரில் குருதிஆறு ஓடவும்  
நின்ற மாந்தர்கள் நீங்கி விட்டோ டவும்  
கன்றிஉள் சாலங் காயனும் மேல்வர  
மன்றன் வாளவன் சென்னியில் வைத்தனன்.| 54  

  
  
மந்திரீகளை மன்னர் வதை செயார்  
புந்தி மிக்கோருரை பொருட் டேறித்தன்  
செந்தி வாளை அழுத்திலன் செல்வனும்  
அந்த அமைச்சனை அன்பின் விடுத்தனன்.| 55  

  
  

## உதயணன் எதிரி யானை, குதிரைப் படை அழித்தல்

  
திரளுடைக்கரி சேர்ந்து வளைத்தலும்  
வரைகள் வீழ்வென வாரணம் வீழவும்  
நிரை மணித்தேர் நிலத்திற் புரளவும்  
புரவிகள் பொங்கிப் பூமியில் வீழவும்.| 56  

  
  
வெஞ்சினம் மனன் வேறணி நூறலும்  
குஞ்சரத்தினற் கோட்டின் வாளொடியவத்  
தஞ்ச மின்றிய தாருடை வேந்தனை  
வெஞ்சொல் மாந்தர் வெகுண்டு உடன்பற்றினார்.| 57  

  
  
நங்கை மார்சூழ னாண்மலர் சூட்டுங்கை  
திங்கள் போலத் திலத மெழுதுங்கை  
பொங்கு கொங்கையிற் குங்குமம் பூசுங்கை  
பங்க யத்தடிப் பாடகம் பூட்டுங்கை.| 58  

  
  
கீத வீணை செங்கெந்தம் அனையுங்கை  
ஈதன் மேவியிர வலர்க்கு ஆற்றுங்கை  
ஏதமில் குணத்து என்முடி மன்னன்கை  
போத வெண்டு கிலாற்புறத் தார்த்தனர்.| 59  
  

  
  

## உதயணன் வயந்தகனுக்கு ஓலையனுப்புதல்

  
சிலந்தி நூலிற் செறித்தநற் சிங்கம்போல்  
அலங்கல் வேலினான் அன்புடை யூகிக்கே  
இலங்க ஓலை எழுதி வயந்தகன்  
நலங்கொள் கையின வின்று கொடுத்தனன்.| 60  
  

  
  

## பிரச்சோதனன் மகள் வாசவதத்தையின் கனவு

  
காசிறேர் மிசைக் காவலுடன் செலப்  
பேசரும் பெருமைப் பிரச் சோதனன்  
ஆசையின் மகள் ஆடகப்பா வைபோன்ம்  
வாசவ தத்தை வண்மைக் கனவிடை.| 61  

  
  
பொங்கி ளங்கதிர் போந்த தமளியில்  
கொங்கையைத் தழீஇக் கொண்டுடன் செல  
நங்கை கண்டு நற்றாதைக்கு உரைந்தனள்  
அங்கந் நூலின் அறிந்தவர்க் கேட்டனன்.| 62  

  
  
இவன்முலைக் கியைந்த நல்லெழின் மணம்மகன் வந்தே  
துவளிடை இளமுலை தோய்ந்து கொண்டுபோமென  
அவள் கனவுரைப்பக் கேட்ட அண்ணலும் மகிழ்ந்தபின்  
திவளுமாலைத் தேர்மிசைச் செம்மல் வந்தடைந்தனன்.| 63  
  

  
  

## உதயணன் சிறைப் புக, வயந்தகன் யூகியைக் காணல்

  
மன்னனை மிகவு நொந்து மாநகரிரங்கவும்  
துன்னிவெஞ்சிறை மனையிற் றொல்வினை துரப்பவும்  
இன்ன நற்படியிருப்பவியல் வயந்தகனும் தான்  
சென்றுயூகி தன்னிடைத் திருமுகத்தைக் காட்டினான்.| 64  
  

  
  

## ஓலையைக் கண்டு யூகி துன்புறுதல்

  
அண்ணன்கோயில் எங்கணும் அரற்றினும் புலம்பினும்  
கண்ணினீரருவிகள் கால் அலைத் தொழுகவும்  
அண்ணல் ஓலைவந்த செய்திமான யூகிகேட்டுடன்  
புண்ணில் வேலெறிந்தெனப் பொற்பழிந்து வீழ்ந்தனன்.| 65  
  

  
  

## யூகியின் கோட்பாடு

  
தேறினன் எழுந்திருந்து தீயவர்கள் யானையை  
மாறுதரக்காட்டி எம் மன்னனைப் பிடித்தனர்  
வீறுதர அந்நகரை வெங்கயத் தழித்துப் பின்  
கூறுமன் மகளுடன் கொற்றவனை மீட்குவம்.| 66  

  
  
மீள்குலம் யாமென்றெணி வெகுண்டு போர்க்களத்தினில்  
வாண்முனை கடந்தவர்க்கு வஞ்சனை செய்வோமென  
நீள்விழிநன் மாதரோடு நின்ற சுற்றத்தோர்களைக்  
கோள்களைந்து புட்பகத்திற் கொண்டுவந்து வைத்தனன்.| 67  

  
  
உருமண்ணு வாவினுடன் இடபகன் சயந்தியும்  
திருநிறைந்த புட்பகமும் சேர்ந்து இனிது இருக்கவெண்  
பெருமகன்கணிகை மைந்தர் பிங்கலக் கடகரை  
அரசுநாட்டி ஆள்கவென்றே அன்புடன் கொடுத்தனன்.| 68  

  
  

## யூகியின் சூழ்ச்சி

  
மன்னவற்கு இரங்கி யூகிமரித்தனன் என்வார்த்தையைப்  
பன்னியெங்கணும் முரை பரப்பி வையகந்தனில்  
அன்னதன தொப்புமை அமைந்ததோர் சவந்தனை  
உன்னியூகி கான்விறகில் ஒள்ளெரிப் படுத்தினன்.| 69  
  

  
  

## யூகி அவந்தி நாடு ஏக பகை மன்னன் நாட்டினை கைப்பற்றுதல்

  
தன்னகர் புலம்பவெங்கும் தன்னையுங் கரத்தலின்  
உன்னிவந்து மாற்றரசர் ஓங்குநாடு பற்றினர்  
என்றறிந்து யூகியும் இனிச்சிறையின் மன்னனைச்  
சென்று அவனைக்காண்டு மென்றுதேச முன்னிச் சென்றனன்.| 70  

  
  
துன்னருநற் கானமோடு தொன்மலையிற் சார்தலும்  
செந்நெல்கள் விளைவயற் செழும்புனனதிகளும்  
மன்னுநாடுந் தான்கடந்து மாகொடி நிறைந்திலங்கு  
நன்னகருஞ்சேனையின்நன்கு அமைச்சன் சென்றனன்.| 71  
  

  
  

## உஞ்சையில் யூகியின் செயல்கள்

  
ஒலிகடலன்ன வோசையுஞ் சேனை தன்  
புலிமுக வாயிற் பொற்புடைத் திலங்கும்  
மலிகுடிப் பாக்க மதின் மறைந்திருக்க  
வலியதன் சேனை வைத்தனன் அன்றே.| 72  
  

  
  

## யூகி மாறுவேடத்தில் நகர் வீதியில் வருதல்

  
இன்னவை கேட்கின் இன்னவை தருக என  
மன்னவன் அறியும் அருளுரை பயிற்றி  
மன்னிய வேடம் வகுத்துடன் கொண்டு  
நன்னகர் வீதிநடுவினில் வந்தான்.| 73  

  
  
இருள்படு குஞ்சி யியல்படத் தூற்றி  
மருள் செயமாலை வகுத்துடன் சுற்றி  
உருணிறச் சுண்ணம் உடலினிற் பூசிப்  
பொருணலச் சுட்டி பொருந்துறச் சேர்த்தி.| 74  

  
  
செம்பொற் பட்டம் சேர்த்தினன் நுதலில்  
அம்பொற்சாந்த மனிந்த நன் மார்பன்  
செம்பொற் கச்சைச் சேர்த்தினன் அரையில்  
அம்படக் கீறி அணிந்த உடையான்.| 75  

  
  
கோதை யுத்தரியங் கொண்ட கோலத்தன்  
காதிற் குழையினன் காலிற் சதங்கையன்  
ஊதுங் குழலினன் உனுலரிய உடுக்கையன்  
போதச் சிரசிற் பொருநீர்க் கலசன்.| 76  

  
  
கொடியணி மூதூர்க் கோல நல்வீதி  
நடுவட் டோ ன்றி நாடக மாடிப்  
படிமிசைக் கரணம் பாங்கிற் றாண்டி  
இடியென முழக்கி இனிதினின் வந்தான்.| 77  
  

  
  

## யூகியின் கூற்று

  
இந்திர லோகம் விட்டிந்திரன் வந்தனன்  
அந்தரத் திருந்தியான் அன்பினின் வந்தேன்  
இந்திரன் எனக்கிறை யீண்டும் புதல்வர்க்குத்  
தந்திரக் குமக்குத் தானிறை யாமென.| 78  

  
  
புற்றினில் உறையும் பொறிவரி ஐந்தலைப்  
பற்றரு நாகம் பற்றி வந்தினிதா  
உற்ற இந்நகரத்துள் சிறை வைத்தார்  
அற்றதை எங்கும் அறியக் காட்டினர்.| 79  

  
  
மருளுந் தெருளும் வரம்பில பயிற்றித்  
திரளுறு செனங்கள் திறவதிற் சூழப்  
பெருந்தெரு வெல்லாம் பிற்படப் போந்தே  
அருஞ் சிறைப்பள்ளி அருகினிற் சேர்ந்தான்.| 80  
  

  
  

## யூகி தன் வரவினை உதயணனுக்கு உணர்த்தல்

  
கிளைத்தலை இருவர் கற்றகிளர் நரப்பிசையுங் கீதம்  
தளைச் சிறை மன்னன் கேட்பத்தான் மகிழ்குழலினூத  
உளத்தியல் பாட்டைக் கேட்டு யூகியாமென மகிழ்ந்து  
களைந்தனன் கவலையெல்லாம் காவலர்க்குணர்த்திப் போந்தான்.| 81  

  
  

## வீரர்கள் யூகியை அணுகி ஆராய்ந்து போதல்

  
பலகொடி வாயிற்செல்லப் பார்மன்னன் சேனைவந்து  
நலமுறுவடிவு நோக்க நகரத்தின் கோடுபாய்ந்த  
கலனணிமார் வடுவ்வைக் கஞ்சுகத்துகிலின் மூடத்  
தலைமுதல் அடியீராகத் தரத்தினாற் கண்டுபோந்தார்.| 82  
  

  
  

## யூகி யானைக்கு வெறியூட்டுதல்

  
பித்தனற் பேயனென்று பெருமகற்கு உரைப்பக் கேட்டு  
வெற்றிநற் சேனைமற்றும் வெஞ்சிறை காக்கவென்றான்  
மற்றினி யூகிபோந்து மலிகுடிப் பாக்கஞ் சேர்ந்தே  
அன்றைநாள் இரவில் யானை அனல் கதம்படுக்கலுற்றான்.| 83  

  
  
வாளொடு கைவிலேந்தி வயந்தகன் தன்னோடு எண்ணித்  
தோளன் தோழன் கூடத்தூபத்துக் கேற்ற வத்தும்  
வேளையீதென்று கொண்டு விரகினாற் கயிறு பற்றித்  
தாளொத்த கொம்மை மீதிற்றரத்தினாலிழிந் தானன்றே.| 84  
  

  
  

## நளகிரியின் செயல்

  
ஆனை தன்னிலை கண்டெய்தி அகிலிடும் புகையு மூட்டிச்  
சேனை மன்னகரழித்துச் சிறைவீடுன் கடனேயென்று  
மான நல்யூகி யானை செவியின் மந்திரத்தைச் செப்ப  
யானை தன்மதக்கம் பத்திலருந்தனை யுதறித் தன்றே 85  
  

 
  

## யானை பாகரைக் கொல்லுதல்

  
நீங்கிட மிதுவென்றெண்ணி நிலைமதிலேறிப் போகத்  
தூங்கிருடன் னிலானை சுழன்றலைந் தோடப்பாகர்  
பாங்கினால் வளைப்பப் பொங்கிப் படுமுகின் முழக்க மென்ன  
ஆங்கது பிடுங்கிக் கையால வரைக்கொன்றிட்ட தன்றே.| 86  
  

  
  

## பிரச்சோதனன் களிற்றின் வெறிச்செயலைக் கானல்

  
வேழமும் மதங்கொண்டோ ட வேந்தன்கேட்டினிது எழுந்து  
வேழ நன் வேட்டங்காண வெம்முலை மாதரோடும்  
ஆழிநல் இறைவன் தானும் அணிமிகு மாடமேறிச்  
சூழநன் மாதர் நிற்பத்துளக்கின்றி நோக்கினானே.| 87  
  

  
  

## நளகிரியின் தீயச் செயல்கள்

  
கூடமாளிகை களெல்லாங் கோட்டினாற் குத்திச் செம்பொன்  
மாடமு மதிலுமற்று மறித்தஃ திடித்துச்செல்ல  
ஆடவர் கூடியோடு யயில்குந்தந் தண்டமேந்தி  
நாடிநற்கையால் தட்டி நாற்றிசை சூழ்ந்து நின்றார்.| 88  

  
  
கூற்றுருவெய்தி யோடிக் கோட்டிடைக் குடர்களாடக்  
காற்றென முழக்கி வேழங்கண்ட மாத்தரைத்தன்கையால்  
நாற்பத்தெண் பேரைக்கொன்று நடுவுறப் பிளந்திட்டோடி  
மாற்றருங் கோட்டை வாயின் மதிற்புறம் போந்ததன்றே.| 89  

  
  
அற்நூற்றின் மீதிலைம்ப தானநற்சேரி தானும்  
உறு நூற்றிலேழை மாறவுள்ள நாற்பாடியோடும்  
நறுமலர் கந்தம்வீசு நன்குள காவுமற்றும்  
பெறுமத யானை கோட்டாற் பெருநகரழித்த தம்மா.| 90  

  
  

## உஞ்சை மாந்தர் அலறல்

  
பாடுநன் மகளிரெல்லாம் பாட்டொழிந் தரற்றியோட  
ஆடுநன் மாதர் தாமும் ஆடல் விட்டுலந்துசெல்லக்  
கூடுநன் மங்கைமைந்தர் குலைந்தவரேச் செம்பொன்  
மாடநன் மேனிலைப்பான் மன்னினார் பலரோடு ஆங்கே.| 91  
  

  
  

## அமைச்சர் அக்களிற்றினை அடக்க உதயணனால் மட்டுமே முடியும் எனல்

  
மத்துறுகடலின் மிக்கு மறுகிய நகரத்தாரும்  
வெற்றிநல் வேந்தனோடு வினவினா ரமைச்சரெண்ணி  
இத்தின நகரம் பட்டவிடரது விலக்கனல்ல  
வத்தவன் கையதென்ன வகுத்துரை கேட்டமன்னன்.| 92  
  

  
  

## மன்னன் மறுத்துக் கூறுதல்

  
போரினில் நிற்கலாற்றாம் பொய்யினிற்றந்த மைந்தன்  
சீரொடு சிறப்பும் வௌவிச் சிறையினில் வைத்ததன்றிப்  
பேரிடிக் கரிமுன்விட்டால் பெரும்பழி யாகுமென்று  
தாருடை வேந்தன் சொல்லத்தரத்தினால் அமைச்சர் சொல்வார்.| 93  

  
  

## அமைச்சர்கள் அது பழியன்று புகழே ஆகுமெனல்

  
இந்திரனானை தானுமிவன் கையாழிசைக்கு மீறாது  
இந்திரன் வேழமுங் கேட்டேழடி செல்லுமற்றிக்  
கந்திறு கைம்மாவிக்கோன் கைவீணை கடவாதென்ன  
மந்திரித் தவர்சொற்கேட்டு மன்னன் அப்படிசெய்கின்றான்.| 94  
  

  
  

## பிரச்சோதனன் அமைச்சன் சீவகன் என்பவன் உதயணனைக் கண்டு கூறல்

  
சீவகன் வத்தவற்குச் செவ்விதிற் செப்புகின்றான்  
தேவ இந்நகரின் இடுக்கண் தீர்க்கைநின் கடனதாகும்  
போவதுன்நேசத் தென்றல் புரவலன் கடனதாகும்  
பூவலன் உரைத்தான் என்னப் புகழ்ந்தவன் சிறை விடுத்தான்.| 95  

  
  
உருவுள சிவிகை ஏறி உயர்மன்னன் மனை புகுந்து  
திருமயிர் எண்ணெய் இட்டுத் திறத்தினன் நீருமாடி  
மருவிறன் பட்டுடுத்து மணிக்கலன் இனிது தாங்கித்  
தெருவிடைத் திகழப்புக்கான் திருநகர் மகிழவன்றே.| 96  
  

  
  

## உதயணன் யாழ் இசைத்தலும் களிறு அடங்குதலும்

  
பருந்து பின் தொடர யானை பறிவைகண் பற்றும்சூழப்  
பெருந்தெரு நடுவுட்டோ ன்றப் பீடுடைக்குமரன் தானும்  
திருவலித்தடக்கை வீணை சீருடன் பாடலோடும்  
மருவலிக்களிறுங் கேட்டு வந்தடி பணிந்ததம்மா.| 97  
  

  
  

## உதயணன் நளகிரியின் மேல் ஏறுதல்

  
பிரிந்தநற் புதல்வர் வந்து பெற்றதன் தந்தை பாதம்  
பரிந்த நற்காதாலே பணிந்திடுமாறு போல  
இருந்துதற் பணிந்த யானை எழின் மருப்படிவைத்தேறிப்  
பெருந்தகையேவிக் கோட்டு பெருங்கையாற் றோட்டி கொண்டான்.| 98  
  

  
  

## உதயணன் அக்களிநூர்ந்து வருதலும் பிரச்சோதனன் மகிழ்தலும்

  
வைத்த நன் மணியும் யாழும் வரிக்கயிறதுவு நீட்ட  
வெற்றிநல்வேந்தன் வாங்கி வீக்கிமிக் கார்த்துக்கொண்டே  
உற்றநல் வீதிதோறும் ஊர்ந்துநற் சாரிவட்டம்  
பற்றிதன் கோட்டக் கண்டு பார்த்திபன் மகிழ்ச்சி கொண்டான்.| 99  
  

  
  

## பிரச்சோதனன் உதயணனுக்கு பரிசு வழங்குதல்

  
பிடிப்புப் பொன்விலை மட்டில்லாப் பெருவலியாரந் தன்னை  
முடிப்புவி அரசன் ஈய மொய்ம்பனுமணிந்து கொண்டு  
கொடிப்புலிமுகத்து வாயிற்கோட்டையுட் கொண்டு வந்தான்  
இடிக்குரற் சீயமொப்ப விலங்கிய குமரன்தானே.| 100  
  

  
  

## பிரச்சோதனன் உதயணனைத் தழுவுதல்

  
சால்கவென்று இறைவன் செப்பத் தன்னுடைக் கையினோச்சி  
கால்களின் விரலினெற்றி கனக்கநன் கூன்றி நின்று  
மால்கரி கால் கொடுப்ப மன்னனு மகிழ்ந்து போந்து  
வேல்கவின் வேந்தன் காண வியந்துடன் தழுவிக் கொண்டான்.| 101  
  

  
  

## பிரச்சோதனன் உதயணனுக்கு முகமன் கூறி உறவு கொள்ளல்

  
மருமகன் நீயே என்று மன்னவன் இனிமை கூறி  
வருமுறை நயந்து கொண்டு மகிழ்ந்து உடன் இருந்த போழ்து  
திருமகள் கனவு கூறிச் செல்வநீ கற்பியென்னப்  
பெருவலியுரைப்பக் கேட்டுப் பெருமகன் உணர்த்தலானான்.| 102  
  

  
  

## உதயணன் பிரச்சோதனன் மக்கட்கு வித்தை கற்பித்தல்

  
வேந்தன் தன் மக்கட்கெல்லாம் வேன்முதல் பயிற்றுவித்தும்  
பூந்துகில் செறிமருங்குற் பொருகயற்கண்ணி வேய்த்தோள்  
வாய்ந்த வாசவதத்தைக்கு வருவித்தும் வீணைதன்னைச்  
சேர்ந்த வணிகரிலின்பிற் செல்வனும் மகிழ்வுற்றானே.| 103  
  

  
  

## மன்னன் மைந்தர் அரங்கேறுதல்

  
உரையினிலரியனாய உதயண குமரன் ஓர் நாள்  
அரசிளங்குமரர் வித்தை யண்ணனீ காண்கவென்ன  
வரைநிகர் யானையூர்ந்து மாவுடன் தேரிலேறி  
வரிசையிற்காட்டி வாள்வில் வகையுடன் விளக்கக் கண்டான்.| 104  

  
  

## வாசவதத்தை யாழ் அரங்கேற்றம்

  
வாசவதத்தை வந்து மன்னனை இறைஞ்ச நல்யாழ்  
பேசவை தளரக் கேட்டுப் பெருமகன் இனியனாகி  
ஆசிலா வித்தையெல்லாம் ஆயிழை கொண்டாள் என்றே  
ஏசவன் சிறைசெய்குற்ற மெண்ணுறேல் பெருக்க வென்றான்.| 105  
  

  
  

## வாசவதத்தை யாழ் இசையின் மாண்பு

  
விசும்புயல் குமரர்தாமும் வியந்துடனிருப்பப் புள்ளும்  
பசும் பொனினிலத்தில் வீழப்பாவையர் மயக்கமுற்றார்  
வசம்படக் குறுக்கி நீட்டி வரிசையிற் பாடலோடும்  
அசும்பறாக் கடாத்து வேழத்தரசனு மகிழ்ந்தானன்றே.| 106  
  

  
  

## பிரச்சோதனன் உதயணனை வத்தவநாட்டிற்கு அனுப்பத் துணிதல்

  
வத்தவன் கையைப் பற்றி மன்னவன் இனிது கூறி  
வத்தவன் ஓலை தன்னுள் வளமையிற் புள்ளியிட்டும்  
வத்தவ நாட்டுக் கேற வள்ளலைப் போக வென்ன  
வத்தவ நாளை யென்றே மறையவர் முகிழ்த்த மிட்டார்.| 107  
  

  
  

## பிரச்சோதனன் உதயணனுக்குச் சிறப்புச் செய்தல்

  
ஓரிரண்டாயிரங்க ளோடை தாழ் மத்த யானை  
ஈரிரண்டாயிரங்களெழின் மணிப் பொன்னின்றேரும்  
போரியல் புரவி மானம் பொருவிலை யாயிரம்மும்  
வீரர்கள் இலக்கம் பேரும் வீறுநற்குமரற்கீந்தான்.| 108  
  

  
  

## யூகி குறத்தி வேடம் புனைந்து குறிசொல்லல்

  
யூகியும் வஞ்சந்தன்னையுற்றுச் சூழ்வழாமை நோக்கி  
வாகுடன் குறத்திவேடம் வகுத்தனன் குறிகள் கூற்றாம்  
நகரத்தினகரழிந்த நடுக்கங்கள் தீர வெண்ணிப்  
போக நன்னீரிலாடப் புரத்தினில் இனிதுரைத்தான்.| 109  
  

  
  

## பிரச்சோதனன் முதலியோர் நீராடச் செல்ல யூகி நகரத்திற்கு தீயிடுதல்

  
மன்னவன்றன்னோ டெண்ணி மாநகர் திரண்டுசென்று  
துன்னிய நீர்க்கயத்திற்றொல் புரப் புறத்திலாட  
நன்னெறி வத்தவன்றானன் பிடியேறி நிற்ப  
உன்னிய யூகிமிக்க ஊரில் தீயிடுவித்தானே.| 110  
  

  
  

## உதயணன் வாசவதத்தையைக் கைப்பற்றிக் கொண்டு போதல்

  
பயந்து தீக்கண்டுசேனை பார்த்திபன் தன்னோடுஏக  
வயந்தகன் வந்துரைப்ப வத்தவகுமரன் தானும்  
நயந்துகோன் மகளைமிக்க நன்பிடியேற்றத் தோழி  
கயந்தனை விட்டுவந்த காஞ்சனை ஏறினாளே.| 111  

  
  
வயந்தகன் வீணைகொண்டு வன்பிடியேறிப் பின்னைச்  
செயந்தரக் கரிணிகாதிற்செல்வன் மந்திரத்தைச் செப்ப  
வியந்து பஞ்சவனந் தாண்ட வேயொடு பற்ற வீணை  
வயந்தகன் கூற மன்னன் மாப்பிடி நிற்க வென்றான்.| 112  

  
  
நலமிகு புகழார் மன்னநாலிரு நூற்றுவில்லு  
நிலமிகக் கடந்ததென்ன நீர்மையிற் றந்த தெய்வம்  
நலமிகத் தருமின்றென்ன பண்ணுகை நம்மாலென்னக்  
குலமிகு குமரன் செல்லக் குஞ்சரம் அசைந்ததன்றே.| 113  
  

  
  

## பிடி வீழ்தல்

  
அசைந்த நற்பிடியைக் கண்டே யசலித மனத்தராகி  
இசைந்த வரிழிந்தபின்னை இருநில மீதில்வீழத்  
தசைந்த கையுதிரம் பாயச்சால மந்திரமங்காதில்  
இசைந்தவர் சொல்லக் கேட்டே இன்புறத் தேவாயிற்றே.| 114  
  

  
  

## உதயணன் முதலியோர் ஊர் நோக்கி செல்லல்

  
உவளகத்திறங்கிச் சென்றேயூர் நிலத்தருகு செல்லப்  
பவளக் கொப்புளங்கள் பாவை பஞ்சிமெல்லடி யிற்றோன்றத்  
தவளைக்கிண் கிணிகண்மிக்க தரத்தினாற் பேசலின்றித்  
துவளிடையருகின் மேவுந்தோழி தோள்பற்றிச் செல்வாள்.| 115  

  
  

## வயந்தகன் அவர்களை விட்டுப் புட்பகம் போதல்

  
பாவைதன் வருத்தங்கண்டு பார்த்திபன் பாங்கினோங்கும்  
பூவை வண்டரற்றுங் காவுட்பூம்பொய்கை கண்டிருப்ப  
வாவு நாற்படையுங்கொண்டு வயந்தகன் வருவேனென்றான்  
போவதே பொருளூர்க்கென்று புரவலனுரைப்பப் போந்தான்.| 116  
  

  
  

## வேடர்களை உதயணன் வளைத்துக் கொள்ளுதல்

  
சூரியன் குடற்பாற்சென்று குடவரை சொருகக்கண்டு  
நாரியைத் தோழிகூட நன்மையிற் றுயில்கவென்று  
வீரியனிரவு தன்னில் விழித்து உடன் இருந்தபோழ்து  
சூரியன் உதயம்செய்யத் தொக்குடன் புளிஞர் சூழ்ந்தார்.| 117  
  

  
  

## உதயணனுடன் வேடர் போர் செய்தல்

  
வந்த வரம்புமாரி வள்ளன்மேற் றூவத்தானும்  
தந்தனு மேவிச்சாராத் தரத்தினால் விலக்கிப்பின்னும்  
வெந்திறல் வேடர்வின்னாண் வெந்நுனைப் பகழிவீழ  
நந்திய சிலைவளைத்து நன்பிறையம்பின் எய்தான்.| 118  
  

  
  

## வேடர்கள் உதயணனிருந்த பொழிலிலே தீயிடுதலும் வயந்தகன் வரவும்

  
செய்வகையின்றி வேடர் தீவனங்கொளுத்த மன்னன்  
உய்வகையுங்களுக்கின்றுறு பொருளீவன் என்ன  
ஐவகை அடிசில் கொண்டே யான நாற்படையுஞ் சூழ  
மெய்வகை வயந்தகன் தான் வீறமைந்தினிதின் வந்தான்.| 119  
  

  
  

## உதயணன் வாசவதத்தை முதலியோரொடு சயந்தி நகரம் புகல்

  
அன்புறும் அடிசில் உண்டே அற்றை நாள் அங்கிருந்தார்  
இன்புறு மற்றை நாளினெழிற் களிற்றரசனேற  
நன்புறச் சிவிகையேற நங்கை நாற்படையுஞ் சூழப்  
பண்புறு சயந்திபுக்குப் பார்த்திபன் இனிது இருந்தான்.| 120  
  

  
  
  

## இலாவாண காண்டம்

  
உஞ்சை நகர்விட்டகன்று உதயண குமாரனும்  
தஞ்சமாய்ச் சயந்தியிற் றளர்வின்றிப் புகுந்தபின்  
என் செய்தனன் என்றிடினியம்புதும் அறியவே  
கொஞ்ச பைங்கிளி மொழிதன்கூடலை விரும்பினான்.|  121  
  

  
  

## உதயணன் வாசவதத்தை திருமணம்

  
இலங்கிழை நன்மாதரை யினிமை வேள்வித்தன்மையால்  
நலங்கொளப் புணர்ந்தனன் நாகநற் புணர்ச்சிபோல்  
புலங்களின் மிகுந்தபோகம் பொற்புடன் நுகர்ந்தனன்  
அலங்கலணி வேலினான் அன்புமிகக் கூரினான்.| 122  

  
  
கைம்மிகு காமம்கரை காண்கிலன் அழுந்தலில்  
ஐம்மிகுங் கணைமதன் அம்புமீக் குளிப்பவும்  
பைம்மிகும் பொனல்குலாள் படாமுலை புணையென  
மைம்மிகும் களிற்றரசன் மாரன்கடல் நீந்துவான்.| 123  
  

  
  

## உதயணன் கழிபெருங்காமத்து அழுந்தி கடமையை புறக்கணித்தல்

  
இழந்த தன் நிலத்தையும் எளிமையும் நினைப்பிலன்  
கழிந்த அறமுமெய்ம்மறந்து கங்குலும் பகல்விடான்  
அழிந்தி அன்பிற்புல்லியே அரிவையுடைய நன்னலம்  
விழுந்தவண் மயக்கத்தில் வேந்தன் இனிச் செல்கின்றான்.| 124  

  
  
ஒழுகுங்காலை யூகியாம் உயிரினும் சிறந்தவன்  
எழில் பெருகும்சூழ்ச்சிக் கணினியதன் வரவதாற்  
பழுதின்றிச் சிறைவிடுத்துப் பாங்குபுகழ் வத்தவன்  
எழின் மங்கை இளம்பிடி யேற்றிஏகக் கண்டனன்.| 125  

  
  
மிஞ்சி நெஞ்சிலன்புடன் மீண்டு வர எண்ணினன்  
உஞ்சைநகர்க்கு அரசன் கேட்டுள்ளகத் தழுங்கினன்  
விஞ்சுபடை மேலெழாமை விரகுடனறிந்தந்த  
உஞ்சை எல்லை விட்டுவந்து யூகிபுட்பகஞ் சென்றான்.| 126  

  
  

## யூகி இடபகனிடம் உதயணனைப் பற்றி வினாதலும் அவனின் விடையும்

  
இடபகற்குத் தன்னுரை இனிது வைத்துரைத்துப் பொன்  
முடியுடைய நம் அரசன் முயற்சியது என் என  
பிடிமிசை வருகையிற் பெருநிலங் கழிந்த பின்  
அடியிடவிடம் பொறாமையானை மண்ணிற் சாய்ந்ததே.| 127  

  
  
சவரர் தாம் வளைத்ததும் தாம் அவரை வென்றதும்  
உவமையில் வயந்தகன்றனூர் வந்து உடன்போந்ததும்  
தவளவெண் கொடிமிடை சயந்தியிற் புகுந்ததும்  
குவிமுலை நற்கோதை அன்பு கூர்ந்துடன் புணர்ந்ததும்.| 128  

  
  
இழந்தபூமி எண்ணிலன் இனிய போகத்தழுந்தலும்  
குழைந்தவன் உரைப்ப யூகி கூரெயிறிலங்கறக்கு  
விழைந்தவேந்தன் தேவியை விரகினாற் பிரித்திடின்  
இழந்தமிக்கரசியல் கைகூடு மென எண்ணினான்.| 129  
  

  
  

## யூகியின் செயல்

  
சாங்கிய மகளெனுந் தபசினியைக் கண்டுடன்  
ஆங்கவனறியக் கூறியான யூகி தன்னுயிர்  
நீங்கினது போலவு நின்றமைச்சர் மூவரும்  
பாங்கரசன் ரூபமும் படத்தினில் வரைந்தனன்.| 130  

  
  
படத்துருவி லொன்றினைப் பரந்தமேற் கண்ணாகவைத்து  
இடக்கண் நீக்கியிட்டு மிக்கியல்புடன் கொடுத்துடன்  
முடிக்கரசற் கறிவியென்ன முதுமகளும் போயினள்  
இடிக்குரனற் சீயமாம் இறைவனையே கண்டனள்.| 131  
  

  
  

## சாங்கியத்தாய் அரசனைக் கண்டு வினாதல்

  
வேந்தனுங்கண்டே விரும்பி வினயஞ்செய் திருக்கென  
பாந்தவக் கிழவியும் பண்பினிய சொல்லியபின்  
சேந்ததன் சிறைவிடுத்த செல்வயூகி நின்னுடன்  
போந்துபின் வராததென்ன புரவலநீ கூறென்றாள்.| 132  
  

  
  

## உதயணன் செயல்

  
அவனுரையறிந்திலன் அறிந்த நீ யுரைக்கெனத்  
தவிசிடை யிருந்தவடான் படத்தைக் காட்டினள்  
புவியரசன் கண்டுடன் புலம்பி மிகவாடிப்பின்  
தவமலி முனிவனைத் தான் வணங்கிக் கேட்டனன்.| 133  
  

  
  

## உதயணன் விரிசிகைக்கு மலர்மாலை சூட்டுதல்

  
முடிமுதல ரசினோடு முனிவறநின்று ணைவனை  
வடிவுடன் பெறுவையென்ன வன்மையினிற்றேறிமீக்  
கடிகமழ்ச்சாரலிற் கண்ட மாதவன் மகள்  
துடியிடை விரிசிகையைத் தோன்றன் மாலைசூட்டினான்.| 134  
  

  
  

## உதயணனன் தழைகொண்டுவரப் போதல்

  
கலந்தனனிருந்து பின் கானகத் தழைதர  
நலந்திகழ் மாதர்செப்ப நரபதியும் போயினன்  
கலந்திகழும் யூகியும் காவலன் தன் தேவியை  
சிலதினம் பிரிவிக்கச் சிந்தை கூரித் தோன்றினான்.| 135  
  

  
  

## யூகியின் செயல்

  
மன்னவன் மனைதனின் மறைந்திருக்கும் மாதரைத்  
துன்னுநன் திருவரைத் தொக்குடன் இருக்கவென்று  
மன்னன் மனைதன் மனைக்கு மாநிலச் சுருங்கை செய்  
தன்னவண் மனை முழுதுமறைந்தவர் தீயிட்டனர்.| 136  
  

  
  

## சாங்கியத்தாய் வாசவதத்தையை யூகி இருக்கைக்கு அழைத்து வருதல்

  
நிலந்திகழ் சுருங்கையினீதி மன்னன் றேவியை  
இலங்கு சாங்கியம் மகளெழில் பெறக் கொண்டுவந்  
தலங்கலணி வேலினானமைச்சன் மனை சேர்ந்தனன்  
துலங்கி வந்தடி பரவிச் சொல்லினிது கூறுவான்.| 137  
  

  
  

## யூகி வாசவதத்தையை வரங்கேட்டல்

  
என்னுடைய நற்றாயே நீ எனக்கொரு வரங்கொடு  
நின் அரசன் நின்னைவிட்டு நீங்குஞ் சிலநாளன்றி  
நன்னில மடந்தை நமக்காகுவதும் இல்லையே  
என்னவுடன் பட்டனள் இயல்புடன் கரந்தனள்.| 138  

  
  

## உதயணன் மீண்டும்வந்து வருந்துதல்

  
சவரர் வந்து தீயிட்டுத் தஞ்செயலினாக்கிமிக்  
கவகுறிகள் கண்டரசனன் பிற்றேவிக் கேதமென்  
றுவளகத் தழுங்கி வந்துற்ற கருமஞ் சொலக்  
கவற்சியுட் கதறியே கலங்கி மன்னன் வீழ்ந்தனன்.| 139  

  
  
பூண்டமார் பனன்னிலம் புரண்டு மிக்கெழுந்துபோய்  
மாண்டதேவி தன்னுடன் மரித்திடுவன் நான் என்றான்  
நீண்டதோள் அமைச்சரு நின்றரசற் பற்றியே  
வேண்டித் தானுடனிருந்த வெந்தவுடல் காட்டென்றான்.| 140  
  

  
  

## உதயணன் வாசவதத்தையின் அணிகலன் கண்டழுதல்

  
கரிப்பிணத்தைக் காண்கிலர் காவலர் களென்றபின்  
எரிப்பொன்னணி காட்டென வெடுத்து முன்புவைத்தனர்  
நெப்பிடை விழுந்தமை நினைப்ப மாயமன்றென  
விருப்புடை நற்றேவிக்கு வேந்தன் மிக்கரற்றுவான்.| 141  
  

  
  

## மனம்வருந்தி உதயணன் அழுது புலம்பல்

  
மண்விளக்கமாகி நீ வரத்தினெய்தி வந்தனை  
பெண்விளக்கமாகி நீ பெறற்கரியை யென்று தன்  
கண்விளக்கு காரிகையைக் காதலித் திரங்குவான்  
புண் விளக்கிலங்குவேற் பொற்புடைய மன்னவன்.| 142  

  
  
மானெனும் மயிலெனும் மரைமிசைத் திருவெனும்  
தேனெனுங் கொடியெனுஞ் சிறந்தகொங்கை நீயெனும்  
வானில மடந்தையே மாதவத்தின் வந்தனை  
நான் இடர்ப்படுவது நன்மையோ நீவீந்ததும்.| 143  

  
  
நங்கை நறுங்கொங்கையே நல்லமைக் குழலியெம்  
கொங்குலவ கோதைபொன் குழையிலங்கு நன்முகம்  
சிங்கார முனதுரையுஞ் செல்வி சீதளம்மதி  
பொங்காரம் முகமெனப் புலம்பினான் புரவலன்.| 144  

  
  
வீணைநற் கிழத்திநீ வித்தக வுருவி நீ  
நாணின் பாவைதானுநீ நலந்திகழ் மணியுநீ  
காணவென்றன் முன்பதாய்க் காரிகையே வந்துநீ  
தேரணி முகங்காட்டெனச் சொல்லியே புலம்புவான்.| 145  
  

  
  

## அமைச்சர் தேற்றுதல்

  
துன்பமிக வும்பெருகச் சொற்கரிய தேவிக்கா  
அன்புகிக்கு அரற்றுவதை அகல்வது பொருளென  
நன்புறும் அமைச்சர்சொல்ல நரபதியும் கேட்டனன்  
இன்புறும் மனைவி காதலியல்புடன் அகன்றனன்.| 146  
  

  
  

## யூகி உருமண்ணுவாவிடம் உரைத்தல்

  
அண்ண றன்னிலை அறிந்த யூகியும்  
திண்ணி தின்னியல் செய்கை யென்றுரு  
மண்ணு வாவினை மன்னன் அண்டையில்  
எண்ணுங் காரிய மீண்டுஞ் செய்கென்றான்.| 147  
  

  
  

## வயந்தகன் உதயணனுக்குக் கூறுதல்

  
தன்னிலைக் கமைந்த தத்துவ ஞானத்தான்  
துன்னருஞ் சூழ்ச்சித் தோழன் வயந்தகன்  
மன்னற் குறுதி மறித்தினிக் கூறும்  
பொன்னடி வணங்கிப் புரவலன் கேட்ப.| 148  

  
  
வெற்றிவேன் மகதவன் வேந்தன் றேசத்தில்  
இற்றவர்க் காட்டும் இயல்பினனூலுரை  
கற்றுவல் லவனற் காட்சி யறிவுடன்  
தத்துவ முனியுளனாமினிச் சார்வோம்.| 149  
  

  
  

## உதயணன் மகதநாடு செல்லல்

  
வத்தவ குமரன் கேட்டு வயந்தகன் தன்னைநோக்கி  
அத்திசை போவோம் என்றே அகமகிழ்ந்து இனிய கூறி  
வெற்றிநாற் படையுஞ் சூழ வெண்குடை கவரிமேவ  
ஒத்துடனிசைந்து சென்றான் உதயண குமரன் றானே.| 150  

  
  
  




  
  

## மகத காண்டம்

  

## வாசவதத்தையை நினைத்து உதயணன் வருந்துதல்

  
சயந்தியின் எல்லைவிட்டுச் சாலவு மகதநாட்டுக்கு  
இயைந்துநன் கெழுந்துசென்றே இரவியின் உதய முற்றான்  
நயந்தனன் தேவிகாதனன் மனத்தழுங்கிப் பின்னும்  
வியந்து நல்லமைச்சர் தேற்றவெங்கடும் கானம் புக்கான்.| 151  

  
  
செத்தநற்தேவி தன்னைத் திருப்பவு மீட்கலாமென்று  
அத்திசை முன்னிநல்ல வருவழிப்பட்டுச் செல்ல  
அத்தியும் பிணையுமேக வாண்மயிலாடக் கண்டு  
வந்தவன் கவிழ்ந்துரைக்கு மனனமை மனையையோர்ந்தே.| 152  
  

  
  

## உதயணன் மகதநாடு அடைதல்

  
கோட்டுப்பூ நிறைந்திலங்குங் கொடிவகைப் பூவுங்கோலம்  
காட்டு நந்தேவியென்று கால்விசைநடவா மன்னன்  
காட்டினன் குன்றமேறிக் கானகங்கழிந்து போந்து  
சேட்டிளஞ் சிங்க மன்னான் திருநிறைமகதஞ் சேர்ந்தான்.| 153  
  

  
  

## அனைவரும் இராசகிரி நகர பூஞ்சோலையில் தங்குதல்

  
மருவிய திருவினானம் மகதவர்க் கிறைவனாமம்  
தருசகனென்னு மன்னன்றானை வேற்றலைவன் மாரன்  
இருந்தினி துறையுமிக்க விராசநற்கிரியந் தன்னிற்  
பொருந்திச் சென்ன கர்ப்புறத்திற் பொலிவுடனிருந் தானன்றே.| 154  
  

  
  

## காகதுண்ட முனிவனிடம் வயந்தகன் தங்கள் சூழ்ச்சி பற்றிக் கூறுதல்

  
காமநற்கோட்டஞ் சூழக் கனமதில் இலங்கும் வாயிற்  
சோமநற்றாபதர்கள் சூழ்ந்தமர் பள்ளி தன்னில்  
நாமநல் வயந்த கன்னு நன்றறி காக துண்ட  
மாமறையாளற் கண்டு வஞ்சகஞ் செப்பினானே.| 155  
  

  
  

## காகதுண்ட முனிவர் உதயணனிடம் உரைத்தல்

  
திருநிறை மன்னன் தன்னைச் சீர் மறையாளன் கண்டே  
இருமதியெல்லை நீங்கியிப்பதியுருப்ப வென்றும்  
தருவநீயிழந்த தேவி தரணியிங்கூட வென்ன  
மருவியங்கிருக்குமோர் நாண் மகதவன் தங்கை தானும்.| 156  
  

  
  

## பதுமாவதியும் உதயணனும் காமுறுதல்

  
பருவமிக்கிலங்குங் கோதைப் பதுமை தேரேறிவந்து  
பொருவில் காமனையே காணாப் புரவலற் கண்டுகந்து  
மருவும் வாசவதத்தை தான் வந்தனளென்றுரைப்பத்  
திருநகர் மாதுகண்டு திகைத்துளங் கவன்று நின்றாள்.| 157  
  

  
  

## உதயணனும் பதுமாவதியும் களவுமணம் செய்தல்

  
யாப்பியாயினியாளென்னும் அவளுடைத் தோழி சென்று  
நாப்புகழ் மன்னற்கண்டு நலம்பிறவுரைத்துக் கூட்டக்  
காப்புடைப் பதுமையோடுங் காவலன் கலந்து பொன்னின்  
சீப்பிடக்கண் சிவக்குஞ் சீர் மங்கை நலமுண்டானே.| 158  
  

  
  

## உதயணன் அமைச்சர்களிடம் வினவுதல்

  
எழில்பெறு காமக்கோட்டத் தியற்கையிற் புணர்ந்துவந்து  
வழிபெறும மைச்சரோடு வத்தவனினிய கூறும்  
மொழியமிர் தந்நலாளை மோகத்திற் பிரியேனென்னத்  
தொழுதவர் பெறுக போகந் தோன்றனீயென்று சொன்னார்.| 159  
  

  
  

## பதுமாவதியுடன் உதயணன் கன்னிமாடம் புகல்

  
மாட்சிநற் சிவிகையேறி மடந்தை தன்னோடும் புக்குத்  
தாழ்ச்சியின் மாளிகைக்குட் டக்கவண் மனங்குளிர்ப்பக்  
காட்டினன் வீணை தன்னைக்காவலன் கரந்திருப்ப  
ஓட்டிய சினத்தனாய வுருமண்ணுவிதனைச் செய்யும்.| 160  

  
  

## அமைச்சன் உருமண்ணுவாவின் உரை

  
ஆகியதறிந்து செய்யு மருளுடை மனத்தனான  
யூகியங்குஞ்சை தன்னையுற்றருஞ் சிறை விடுக்கப்  
போக நற்றேவியோடும் போந்ததுபோல நாமும்  
போகுவமன்னன் மாதைப் புதுமணம் புணருவித்தே.| 161  
  

  
  

## அமைச்சன் உருமண்ணுவாவின் செயல்

  
உருமண்ணுவா வனுப்ப வுற்றமுந்நூறு பேர்கள்  
மருவியவிச்சை தன்னான் மன்னவன் கோயிறன்னுள்  
மருவினர் மறைந்துசென்றார் மன்னவன்றாதை வைத்த  
பெருநிதி காண்கிலாமற் பேர்க்குநர்த் தேடுகின்றான்.| 162  
  

  
  

## உதயணன் மகத மன்னன் தருசகனுடன் நட்பு கொள்ளல்

  
யானரிந் துரைப்பனென்றே யரசனைக்கண்டு மிக்க  
மாநிதிகாட்டி நன்மை மகதவனோடுங் கூடி  
ஊனமில் விச்சை தன்னாலுருமண்ணுப் பிரிதலின்றிப்  
பானலங்கிளவி தன்னாற் பரிவுடனிருக்கு நாளில்.| 163  
  

  
  

## சங்க மன்னர்கள் ஏழுவரின் படையெடுப்பு

  
அடவியாமரசன் மிக்கவயோத்தியர்க் கிறைவன் றானைப்  
படையுறு சாலியென்பான் பலமுறு சத்தியென்பான்  
முடிவிரிசிகையன் மல்லன் முகட்டெலிச் செவியனென்பான்  
உடன்வருமெழுவர் கூடியொளிர் மகதத்து வந்தார்.| 164  
  

  
  

## மகதத்தை அழிக்கத் துவங்குதல்

  
தருசகற் கினிதினாங்கடரு திறையிடுவ தில்லென  
நெரியென வெகுண்டு வந்தேயினிய நாடழிக்கலுற்றார்  
தருசகராசன் கேட்டுத் தளரவப் புறத்தகற்ற  
உருமண்ணுவா மனத்திலு பாயத்திலுடைப்பனென்றான்.| 165  
  

  
  

## அமைச்சன் உருமண்ணுவாவின் சூழ்ச்சி

  
கள்ள நல்லுருவினோடுங் கடியகத்துள்ளே யுற்ற  
வள்ளலை மதியிற் கூட்டி வாணிக வுருவினோடு  
தெள்ளிய மணிதெரிந்து சிலமணி மாறப்போந்து  
பள்ளிப்பாசறை புகுந்து பலமணி விற்றிருந்தார்.| 166  

  
  
மன்னன் வீர மகதத்திற்குக் கேளாத்தம்  
இன்னு ரைகளியல்பின் வரவரத்  
துன்னு நாற்படை வீடு தோன்றிரவிடை  
உன்னினர்கரந் துரைகள் பலவிதம் | 167  
  

  
  

## பகைவர் ஐயுற்று ஓடுதல்

  
உரையு ணர்ந்தவ ருள்ளங் கலங்கிப்பின்  
முரியும் சேனை முயன்றவ ரோடலிற்  
றெருளினர் கூடிச் சேரவந் தத்தினம்  
மருவி யையம் மனத்திடை நீங்கினார்.| 168  
  

  
  

## பகைவர் கூடி விவாதித்தல்

  
இரவு பாசறை யிருந்தவர் போனதும்  
மருவிக் கூடியே வந்துடன் விட்டதும்  
விரவி யொற்றர்கள் வேந்தற் குரைத்தலின்  
அரசன் கேட்டுமிக் கார்செயலென்றனன்.| 169  
  

  
  

## அமைச்சன் உருமண்ணுவா மன்னன் தருசகனைக் கண்டு உண்மை உரைத்தல்

  
வார ணிக் கழல் வத்தவன் றன்செயல்  
ஓரணி மார்பனுருமண்ணு வாவுமிக்  
கேரணிய ரசருக் கியல் கூறலும்  
தாரணி மன்னன் றன்னுண் மகிழ்ந்தனன்.| 170  
  

  
  

## தருசகன் உதயணனை எதிர்கொண்டு வரவேற்றல்

  
ஆரா வுவகையுள் ளாகி யரசனும்  
பேரா மினியயாழ்ப் பெருமகன் தன்னையே  
சேரா வெதிர்போய்ச் சிறந்து புல்லினன்  
நேரா மாற்றரை நீக்குவனானென்றான்.| 171  

  
  

## படையெடுத்துச் சென்று உதயணன் பகைவரை வெல்லுதல்

  
உலம்பொருத தோளுடை யுதயண குமரனும்  
நலம்பொருத நாற்படையு நன்குடனே சூழப்போய்ப்  
புலம்பொருத போர்ப்படையுட் பொருதுதவத் தொலைத்துடன்  
நலம்பெறத் திறையுடனரபதியு மீண்டனன்.| 172  
  

  
  

## உதயணன் பதுமாவதி மணம்

  
வருவவிசை யத்துடன் வத்தவற் கிறைவனைத்  
தருசகன் எதிர்கொண்டு தன்மனை புகுந்துபின்  
மருவநற் பதுமையாமங்கை தங்கை தன்னையே  
திருநிறைநல் வேள்வியாற் செல்வற்கே அளித்தனன்.| 173  
  

  
  

## தருசகன் உதயணனுக்கு படை அளித்து உதவுதல்

  
புதுமணக் கோலமிவர் புனைந்தன ரியற்றிப்பின்  
பதியுடையை யாயிரம் பருமதக் களிற்றுடன்  
துதிமிகு புரவிகள் தொக்கவிரண் டாயிரம்  
அதிர்மணி யாற்றுந்தோ ராயிரத் திருநூறே.| 174  

  
  
அறுபதினொண் ணாயிர மானபடை வீரரும்  
நறுமலர்நற் கோதையர் நான்கிருநூற் றிருபதும்  
பெறுகவென் றமைத்துடன் பேர் வருட நாரியும்  
உறுவடிவேற் சததியு முயர் தரும தத்தனும்.| 175  

  
  
சத்திய காயனுடன் சாலவு மமைச்சரை  
வெற்றிநாற் படைத்துணை வேந்தவன்பிற் செல்கென்று  
முற்றிழை யரிவைக்கு முகமலரச் சீதனம்  
பற்றியன்பினால் அளித்துப் பாங்குடன் விடுத்தனன்.| 176  

  
  
வெல்லுமண்ண லைமிக வேந்தனன்ன யஞ்சில  
சொல்லிநண்பினாலுறைத்துத் தோன்றலை மிகப்புல்லிச்  
செல்கென விடுத்தரச் செல்வனங்குப் போந்தனன்  
எல்லைதன்னா டெய்திப்பினினியர் தம்பி வந்தனர்.| 177  
  

  
  

## பிங்கலனும் கடகனும் உதயணனை அடைதல்

  
பிங்கல கடகரெனப் பீடுடைக் குமரரும்  
தங்குபன்னீ ராயிரந் தானையுடை வீரரும்  
அங்குவந்தவ் வண்ணலை அடிவணங்கிக் கூடினர்  
பொங்குபுரங் கௌசாம்பியிற் போர்க்களத்தில் விட்டனர்.| 178  
  

  
  

## வருடகாரனிடம் உதயணன் தன் சூழ்ச்சி உரைத்தல்

  
வருடகாரனை அழைத்து வத்தவனியம்புமிப்  
பருமிதநற் சேனையுள்ள பாஞ்சால ராயனிடம்  
திருமுடி யரசரைத் திறத்தினா லகற்றெனப்  
பொருளினவன் போந்தபின்பு போர்வினை தொடங்கினர்.| 179  
  

  
  

## உதயணன் ஆருணி அரசன் போர்

  
அமைச்சனுஞ்சென் றவ்வண்ண மதிர்கழனல் வேந்தரைச்  
சமத்தினி லகற்றினன் சாலவும்பாஞ் சாலனும்  
அமைந்த நாற் படையுடனமர்ந்துவந் தெதிர்த்தனன்  
அமைத்திருவர் விற்கணைக ளக்கதிர் மறைத்தவே.| 180  
  

  
  

## போர்க் காட்சிகள்

  
விரிந்த வெண்குடை வீழவும் வேந்தர் விண்ணுவ வேறவும்  
பரிந்து பேய்க்கண மாடவும் பல நரிபறைந் துண்ணவும்  
முரிந்த முண்டங்க ளாடவும் முரிந்த மாக்களி றுருளவும்  
வரிந்த வெண்சிலை மன்னவன் வத்த வன்கண்கள் சிவந்தவே.| 181  
  

  
  

## உதயணன் ஆருணி மன்னனைக் கொல்லுதல்

  
மாற்ற வன்படை முறிந்தென மன்ன வன்படையார்த்திடத்  
தோற்ற மன்னன்வந் தெதிர்த்தனன் றூய காளைதன் வாளினால்  
மாற்ற லன்றனைக் கூற்றுண வண்மை யில்விருந் தார்கென  
ஏற்ற வகையினி லிட்டனனிலங்கு வத்தவ ராசனே.| 182  

  
  

## உதயணன் கோசம்பி நகருக்குள் புகுதல்

  
பகையறவேயெ றிந்துடன் பாங்கிற் போர்வினை தவிர்கென  
வகையறவேபடுகளங்கண்டு நண்ணிய மற்றது  
தொகையுறுந்தன தொல்படை சூழ வூர்முக நோக்கினன்  
நகையு றுந்நல மார்பனு நகர வீதியில் வந்தனன்.| 183  
  

  
  

## உதயணன் அரண்மனை புகுதல்

  
மாடமா ளிகைமிசை மங்கையரு மேறிமீக்  
கூடிநின் றிருமருங்குங் கொற்றவனை வாழ்த்தினார்  
பாடலவர் படித்திடப் பலகொடி மிடைந்தநல்  
ஆடகநன் மாளிகை யரசனும் புகுந்தனன்.| 184  
  

  
  

## உதயணன் திருமுடி சூடுதல்

  
படுகளத்தி னொந்தவர்க்குப் பலகிழிநெய் பற்றுடன்  
இடுமருந்து பூசவு மினிப்பொரு ளளித்தபின்  
தொடுகழ லரசர்கள் சூழ்ந்தடி பணிந்திட  
முடிதரித் தரசியன் முகமலர்ந்து செல்லுநாள்.| 185  
  

  
  
  

## வத்தவ காண்டம்

  

## உதயணன் அரசு வீற்றிருத்தல்

  
மின்சொரி கதிர்வேற் றானை வீறடி பணிய வெம்மைப்  
பொன்சொரி கவரி வீசப் பொங்கரி யாசனத்தில்  
தண்சொரி கிரண முத்தத் தவளநற் குடையினீழல்  
மின்சொரி தரள வேந்தன் வீற்றிருந்த போழ்தின் | 186  
  

  
  

## உதயணனின் கொடை

  
மாற்றலர் தூதர் வந்து வருதிறை யளந்து நிற்ப  
ஆற்றலர் வரவ வர்க்கே யானபொன் றுகில ளித்தே  
ஏற்றநற் சனங்கட் கெல்லா மினிப்பொரு ளுவந்து வீசிக்  
கோற்றொழினடத்தி மன்னன் குறைவின்றிச் செல்லுகின்றான்.| 187  
  

  
  

## உதயணன் பத்திராபதி என்னும் யானைக்கு மாடம் கட்டுதலும் உருவம் செய்தலும்

  
மதுரவண் டறாத மாலை மகதவன் றங்கை யாய  
பதுமைதன் பணைமு லைமேற் பார்த்திபன் புணர்ந்து செல்லத்  
துதிக்கைமா வீழ்ந்த கானந் தோன்றலு மாடம் பண்ணிப்  
பதியினு மமைத்துப் பாங்கிற் படிமமு மமைத்தானன்றே.| 188  
  

  
  

## உதயணன் கோடபதி யாழை மீண்டும் பெறுதல்

  
அருமறை யோதி நாம மருஞ்சனனந்த ணன்றான்  
திருவுறை யுஞ்சை நின்று திகழ்கொடிக் கௌசாம் பிக்கு  
வருநெறி வேயின் மீது வத்தவன் வீணை கண்டு  
பொருந்தவே கொண்டு வந்து புரலலற் கீந்தானன்றே.| 189  
  

  
  

## பதுமாவதி யாழ் கற்க விரும்புதல்

  
மதுமலர்க் குழலி விண்மின் மாலைவேல் விழிமென் றோளி  
பதுமைவந் தரசற் கண்டு பன்னுரை யினிது கூறும்  
மதியின்வா சவதத்தைதன் வண்கையினதனைப் போல  
விதியினான் வீணை கற்க வேந்த நீ யருள்க வென்றாள்.| 190  
  

  
  

## உதயணன் வாசவதத்தையை நினைத்து வருந்துதல்

  
பொள்ளென வெகுண்டு நோக்கிப் பொருமனத் துருகி மன்னன்  
ஒள்ளிதழ்த் தத்தை தன்னை யுள்ளியே துயிலல் செய்ய  
வெள்ளையே றிருந்த வெண்டா மரையினைக் கொண்டு வந்து  
கள்ளவிழ் மாலைத் தெய்வங் கனவிடைக் கொடுப்பக் கண்டான்.| 191  
  

  
  

## உதயணன் முனிவரிடம் கனவு பலன் கேட்டல்

  
கங்குலை நீங்கி மிக்கோர் கடவுளை வினவச் சொல்வார்  
அங்கயற் கண்ணி தானு மாரழல் வீந்தா ளல்லள்  
கொங்கைநற் பாவை தன்னைக் கொணர நீ பெறுவை யின்பம்  
இங்குல கெங்கு மாளு மெழிற்சுதற் பெறுவ ளென்றார்.| 192  

  
  

## உதயணன் கனவுப் பயன் கேட்டு மகிழ்தல்

  
வெள்ளிய மலையின் மீதே விஞ்சைய ருலக மெல்லாம்  
தெள்ளிய வாழி கொண்டு திக்கடிப் படுத்து மென்ன  
ஒள்ளிய தலத்தின் மிக்கேர ருறுதவ ருரைத்த சொல்வை  
வள்ளலு மகிழ்ந்து கேட்டு மாமுடி துளக்கினானே.| 193  
  

  
  

## அமைச்சர் உருமண்ணுவா விடுதலை

  
என்றவ ருரைப்பக் கேட்டே யிறைஞ்சின் கடிபணிந்து  
சென்றுதன் கோயில் புக்குச் சேயிழை பதுமை தன்னோடு  
ஒன்றினன் மகிழ்ந்து சென்னா ளுருமண்ணு வாவு முன்பு  
வென்றிவேன் மகதன் மாந்த ரால்விடு பட்டிருந்தான்.| 194  
  

  
  

## உருமண்ணுவா உதயணனை அடைதல்

  
மீண்டவன் வந்தூர் புக்கு வேந்தனை வணங்கி நிற்பக்  
காண்டறி வாளனென்றே காவலன் புல்லிக் கொண்டு  
மாண்டவன் வந்த தொய்ய வரிசையின் முகமன் கூறி  
வேண்டவாந் தனிமை தீர்ந்தே விரசூடனின்புற்றானே.| 195  
  

  
  

## வாசவதத்தையை யூகி கௌசாம்பிக்கு கொணர்தல்

  
வாரணி கொங்கை வேற்கண் வாசவ தத்தை தானும்  
ஊரணி புகழினான யூகியு மற்றுள் ளாகும்  
தாரணி கொடியி லங்குஞ் சயந்தியினின்றும் போந்து  
பாரணி கோசம் பிப்பாற் பன்மலர்க் காவுள் வந்தார்.| 196  
  

  
  

## உதயணன் யூகி, வாசவதத்தை ஆகியோர் இணைதல்

  
நயந்தநற் கேண்மை யாளர் நன்கமைந் தமைச்சர் தம்முள்  
வயந்தகனுரைப்பக் கேட்டு வத்தவன் காவு சேரப்  
பயந்தவ ரடியில் வீழப் பண்புடன் தழுவிக் கொண்டு  
வியந்தர சியம்பு நீங்கள் வேறுடன் மறைந்த தென்னை.| 197  
  

  
  

## யூகியின் உரை

  
இருநில முழுதும் வானு மினிமையிற் கூடினாலும்  
திருநில மன்னரன்றிச் செய்பொரு ளில்லை யென்று  
மருவுநூல் நெறியினன்றி வன்மையாற் சூழ்ச்சி செய்தேன்  
அருளுடன் பொறுக்க வென்றான் அரசனு மகிழ்வுற் றானே.| 198  

  
  

## உதயணன் வாசவதத்தையுடன் இன்புற்றிருத்தல்

  
ஆர்வமிக் கூர்ந்து நல்ல வற்புதக் கிளவி செப்பிச்  
சீர்மைநற் றேவி யோடுஞ் செல்வனு மனை புகுந்தே  
ஏர்பெறும் வாசவெண்ணெ யெழிலுடன் பூசி வாச  
நீர்மிக வாடி மன்னனேரிழை மாதர்க் கூட.| 199  
  

  
  

## பதுமாவதியின் வேண்டுகோள்

  
யூகியு நீரினாடி யுற்றுடனடிசி லுண்டான்  
நாகதேர் கால மன்னனன்குடனிருந்த போழ்தின்  
பாகநேர் பிறையா நெற்றிப் பதுமையு மிதனைச் சொல்வாள்  
ஏகுக செவ்வித் தத்தை யெழின் மனைக் கெழுக வென்றான்.| 200  
  

  
  

## வாசவதத்தையின் ஊடல்

  
என்றவள் சொல்ல நன்றென்றெழின்முடி மன்னன் போந்து  
சென்றவண் மனைபு குந்து செல்வனு மிருந்த போழ்தில்  
வென்றிவேற் கண்ணினாளும் வெகுண்டுரை செப்புகின்றாள்  
கன்றிய காமம் வேண்டா காவல போக வென்றாள்.| 201  
  

  
  

## உதயணன் ஊடலைப் போக்குதல்

  
பாடக மிலங்கும் பாதப் பதுமையினோடு மன்னன்  
கூடிய கூட்டந் தன் போற் குணந்தனை நாடி யென்ன  
ஊடிய தேவி தன்னை யுணர்வினு மொளியினாலும்  
நாடியுன் றனக்கன்னாடானந்திணை யல்ல ளென்றான்.| 202  

  
  

## இருவரும் ஊடல் தீர்ந்து கூடுதல்

  
நங்கைதன் மனங்கலங்கா நலம்புகழ்ந் தூடனீக்கி  
வெங்களி யானை மற்றப் பிடியொடு மகிழ்வ வேபோற்  
பொங்கிள முலையில் வாசப் பூசுசாந் தழியப் புல்லிச்  
சிங்கவே றனைய காளை செல்வியைச் சேர்ந்தானன்றே.| 203  

  
  
உருவிலி மதன்கணைகளுற்றுடன் சொரியப் பாய  
இருவரும் பவளச் செவ்வா யின்னமிர் துண்டு வேல்போல்  
திரிநெடுங் கண்சி வப்ப வடிச்சிலம் போசை செய்ய  
மருவிய வண்டு நீங்க மலர்க்குழல் சரிய வன்றே.| 204  

  
  
கோதையுஞ் சுண்ணத் தாதுங் குலைந்துடன் வீழ மிக்க  
காதலிற் கழுமி யின்பக் கரையழிந் தினிதினோடப்  
போதவும் விடாது புல்லிப் புரவலனினியனாகி  
ஏதமொன் றின்றிச் செங்கோ லினிதுடன் செலுத்து நாளில்.| 205  
  

  
  

## உதயணன் உருமண்ணுவாவைச் சிறப்பித்தல்

  
ஆனதன்னாம மிட்ட வாழிமோ திரத்தை யீந்தே  
ஊனுமிழ் கதிர்வேன் மன்னனுருமண்ணுவாவு தன்னைச்  
சேனைநற்பதிநீ யென்று திருநிகர் பதுமை தோழி  
ஈனமி விராசனைய யெழில்வேள்வி யாற்கொ டுத்தான் .| 206  
  

  
  

## உருமண்ணுவாவிற்கும் இடபகனுக்கும் உதயணன் ஊர் வழங்குதல்

  
சயந்தியம் பதியுஞ் சால விலாவாண நகரு மீந்தே  
இயைந்தநல் லிடபகற்கு மினியபுட் பகத்தைச் சூழ்ந்த  
செயந்தரு வளநன்னாடு சிறந்தவைம் பதும் அளித்து  
வயந்தகன் றனக்கு வாய்ந்த பதினெட்டூர் கொடுத்தானன்றே.| 207  
  

  
  

## யூகிக்கு உதயணன் ஊர் வழங்குதல்

  
ஆதிநன் மாமன் வைத்த வருந்திறை யளக்கு நல்ல  
சேதிநன்னாட்டை யூகிக் காக நற்றிறத்தினீந்து  
சோதிநல்லரசன் மிக்க சூழ்ச்சியின் மற்றோர்க் கெல்லாம்  
வீதி நன்னகர்கள் விட்டு வீறுடன் வீற்றிருந்தான்.| 208  
  

  
  

## உதயணனுக்கு பிரச்சோதனன் ஓலையனுப்புதல்

  
பேசரும் பெருமை சால்ப்ரச் சோதனன் தூதர் வந்து  
வாசகம் தன்னைக் காட்ட வத்தவன் மனம் மகிழ்ந்து  
வாசவ தத்தை யோடு மன்னிய வமைச்சர் கூட  
வாசகஞ் சொல்க வென்று வரிசையிற் கேட்கின்றானே.| 209  

  
  

## ஓலையில் வந்த செய்தி

  
பிரச்சோதன னன்றா னென்னும் பெருமகனோலை தன்னை  
உரவுச்சேர் கழற்கான் மிக்க வுதயண குமரன் காண்க  
வரவுச்சீர்க் குருகுலத்தின் வண்மையான் கோடல் வேண்டி  
வரைவனச் சார றன்னில் வன்பொறி யானை விட்டேன்.| 210  

  
  
கலந்தவை காண வந்த காவலர் நின்னைப் பற்றிச்  
சிலந்திநூ றன்னா லார்த்த சிங்கம்போ லார்த்துக் கொண்டு  
நலந்திகழ் தேரினேற்றி நன்குவுஞ் சயினி தன்னிற்  
பெலந்திரி சிறையில் வைத்த பிழையது பொறுக்க வென்றும்.| 211  

  
  
கோமானே யெனவே யென்னைக் கோடனீ வேண்டு மென்றும்  
மாமனான் மருகனீ யென் மாமுறை யாயிற் றென்றும்  
ஆமாகும் யூகி தன்னை யனுப்ப யான் காண்டல் வேண்டும்  
பூமாலை மார்ப வென்றும் பொறித்தவா சகத்தைக் கேட்டான்.| 212  
  

  
  

## உஞ்சைக்குச் சென்ற யூகியை பிரச்சோதனன் வரவேற்றல்

  
மன்னவனனுப்ப யூகி மாநக ருஞ்சை புக்கு  
மன்னர்மா வேந்தன் றன்னை வணங்கினன் கண்டிருப்ப  
மன்னனு முடிய சைத்த மைச்சனை நெடிது நோக்கி  
மன்னிய வுவகை தன்னான் மகிழ்வுரை விளம்பினானே.| 213  
  

  
  

## பிரச்சோதனன் முரசறைவித்தல்

  
சீர்ப்பொழி லுஞ்சையுஞ் சீர்க்கெள சாம்பியும்  
பார்தனில் வேற்றுமை பண்ணுதல் வேண்டோம்  
ஆர்மிகு முரச மறைகென நகரில்  
தார்மிகு வேந்தன் றரத்தினிற் செப்பினன்.| 214  

  
  

## யூகியின் சொற்போர் வெற்றியும், மன்னனின் பாராட்டும்

  
தருமநன்னூல்வகை சாலங் காயனோ  
டருமதி யூகியு மன்பினுரைத்தான்  
பெருவிறல் வேந்தனும் பெறுத லரிதெனத்  
திருநிறை யூகியைச் செல்வன் மகிழ்ந்தான்.| 215  

  
  
கல்விய தகலமுங் காட்சிக் கினிமையும்  
சொல்லருஞ் சூட்சியுஞ் சொற் பொருட் டிண்மையும்  
வல்லமை யிவனலான் மாந்த ரில்லையின்  
றெல்லையில் குணத்தினன் என்றுரை செய்தனன்.| 216  

  
  
இன்னவற் பெற்றவர்க் கேற்ற வரசியல்  
இன்னவ ரின்றி யிலையர சென்றே  
இன்னன நீடிய வியல் பிற் பிறவுரை  
மன்னவனாடி மகிழ்வித் திருந்த பின் 217  
  

 
  

## யூகியின் திருமணம்

  
சாலங் காயன் சகோதர மானநன்  
னீலங் காய்ந்த நெடுவேல் விழிநுதற்  
பாலங் கோர்பிறை யாம்படா வெம்முலைக்  
கோலங் காரன்ன கூரெயி றாப்பியும்.| 218  

  
  
பரதகன்றங்கை பான்மொழி வேற்கணி  
திருநிலம்புகழ் திலதமா சேனையும்  
பெருநில மறிய மணமிகப் பெற்றுடன்  
அரிய யூகிக் கரசன் கொடுத்தளன்.| 219  

  
  
சென்மதி நீயெனச் செல்ல விடுத்தனன்  
நன்முது நகர்முன்னாடிப் போவெனப்  
பன்மதி சனங்கள் பரவி வழிபட  
வென்மதி யூகிபோய் வேந்தனைக் கண்டனன்.| 220  
  

  
  

## யூகி உதயணனை அடைதல்

  
வத்தவ குமரன் பாதம் வந்தனை செய்த மைச்சன்  
இத்தல முழுது மாளுமினியநன் மாமன் சொன்ன  
ஒத்தநன் மொழியைக் கேட்டே யுவந்துடனிருந்த போழ்தில்  
சித்திரப் பாவை மார்கள் செல்வனை வணங்கிச் செல்வார்.| 221  
  

  
  

## உதயணன் மாந்தர்களின் பந்து விளையாட்டைக் காணல்

  
பந்தடி காண்க வென்னப் பார்த்திபனினியனாகிக்  
கலந்துகப் பூசல் காணக் களிற்றின்மீதேறி வந்து  
கொந்தலர் மாலை மாதர் குழுவுடன் சூழ நிற்ப  
வந்தனன் பதுமை தோழி வனப்பிராசனையென் பாளாம்.| 222  
  

  
  

## மகளிரின் பந்துப் போர்

  
ஓரெழுபந்து கொண்டே யொன்றொன்றி நெற்றிச் செல்ல  
பாரெழு துகளு மாடப் பலகலனொலிப்ப வாடிச்  
சீரெழு மாயி ரங்கை சிறுந்தவ ளடித்துவிட்டாள்  
காரெழு குழலி நல்ல காஞ்சன மாலை வந்தாள்.| 223  

  
  
வேய்மிகு தடக்கை தன்னால் வியந்துபந் துடனே யேந்திக்  
காய்பொனின் கலன்களார்ப்பக் கார்மயிலாட்டம் போல  
ஆயிரத் தைஞ்நூறேற்றி யடித்தன ளகல வப்பால்  
ஆய்புகழ்ப் பதுமை தாதி யயிராபதிபந்து கொண்டாள்.| 224  

  
  
சீரேறும் இமில் போற் கொண்டைச் சில்வண்டுந் தேனும் பாடப்  
பாரோர்கள் இனிது நோக்கும் பலகலஞ் சிலம்போடார்ப்ப  
ஈராயிரங்கை யேற்றி யிருகரத் தடித்து விட்டாள்  
தோராத வழகி தத்தை தோழிவிச்வ லேகை வந்தாள்.| 225  

  
  
கருங்குழ நெடுவேற் கண்ணாள் காரிகை பந்தெடுத்துப்  
பெருங்கலனினிதினார்ப்பப் பெய்வளை கலக லென்ன  
ஒருங்குமுன் கையின் மீதி லோரைஞ் நூ றடிட்த்து விட்டாள்  
கருங்கணி பதுமை தோழி காரிகை யொருத்தி வந்தாள்.| 226  

  
  
ஆரியை யென்னு நாம வரிவைகைக் கொண்டு பந்தைச்  
சேரமின் சிலம்பு மார்ப்பச் சிறுநுதன் முத்த ரும்பச்  
சீரின்மூவாயிரங்கை சிறந்தவ ளடித்த பின்பு  
பேரிசைத் தத்தை யாயம் பெருங்குழாத் தினிதினோக்கா.| 227  

  
  

## உதயணன் விரிசிகை மணம்

  
தேவியர் மூவர் கூடத் தேர்மன்னன் சேர்ந்து சென்னாட்  
காவின் முன் மாலை சூட்டிக் காரிகை கலந்துவிட்ட  
பூவின் மஞ் சரியைப் போலும் பொற்புநல் விரிசி கையைத்  
தாவில்சீர் வேள்வி தன்னாற் றரணீசன் மணந்தானன்றே.| 240  

  
  

## உதயணனின் ஆட்சிச் சிறப்பு

  
நட்புடைக் கற்பு மாதர் நால்வரு மன்னனுள்ளத்  
துட்புடை யிருப்ப நாளு மொருகுறை வின்றித் துய்த்துத்  
திட்புடை மன்னர் வந்து திறையளந் தடிவ ணங்க  
நட்புடை நாட்டை யெல்லா நரபதி யாண்டு சென்றான்.| 241  
  

  
  
  

## நரவாகன காண்டம்

  

## வாசவதத்தை மசக்கை எய்துதல்

  
எத்திக்கு மடிப்படுத்தி யெழில் பெறச் செங்கோல் செல்லும்  
பெற்றிசெய் வேந்தன் றன்னைப் பெருமைவேற்றானை மன்னை  
வித்தைசெய் சனங்கண் மாந்தர் வியந்தடி வணங்க மின்னும்  
முற்றிழை மாலைத் தத்தை முனிவில் சீர் மயற்கை யானாள் 242  
  

 
  

## வாசவதத்தையின் விருப்பம்

  
நிறைபுகழ் வனப்பு நங்கை நிலவிய வுதாந் தன்னுட்  
பிறையென வளரச் செல்வன் பேதையும் விசும்பிற் செல்லும்  
குறைபெறு வேட்கை கேட்ட கொற்றவன் மனத்தினெண்ணி  
அறைபுக ழமைச்சர் தம்மை யழைத்தனன் வினவி னானே.| 243  
  

  
  

## உருமண்ணுவாவின் உரை

  
உருமண்ணு விதனைச் செப்பு முன்னொரு தினத்தின் வேட்டைப்  
பெருமலை வனத்தினீரின் வேட்கையாற் பிறந்த துன்பம்  
மருவுறு வருத்தங் கண்டோ ர் வானவன் வந்து தோன்றிப்  
பெருமநீ ருண்ணக் காட்டிப் பேரிடர் தீர்த்தானன்றே.| 244  

  
  
இன்னமோர் இடர் வந்தாலு மென்னை நீர் நினைக்க வென்று  
மன்னுமோர் மந்தி ரந்தான் வண்மையினளித்துப் போந்தான்  
சொன்னமா மந்திரத்தைச் சூழ்ச்சியினினைக்க வென்றான்  
பின்னவன் நினைத்த போழ்தே பீடுடை யமரன் வந்தான்.| 245  
  

  
  

## தேவன் கூற்று

  
பலவுப சாரஞ் சொல்லிப் பார்மன்னற் கிதனைச் செப்பும்  
நலிவுசெய் சிறையிற் பட்ட நாளிலுஞ் சவரர் சுற்றி  
வலியலந் தலைத்த போதும் வாசவதத்தை நின்னைச்  
சிலதினம் பிரிந்த போதுஞ் செற்றோரைச் செகுத்த போதும்.| 246  

  
  
மித்திரனென்றே யென்னை வேண்டிமுன் நினைத்தாயில்லை  
பொற்றிரு மார்ப விந்நாட் புதுமையினினைத்த தென்னை  
உத்தரஞ் சொல்க வென்ன வொளியும் ழமரன் கேட்கச்  
சித்திரப் பாவை வானிற் செலவினை வேட்டா ளென்றான்.| 247  
  

  
  

## உதயணன் உரை

  
எங்களிற் கரும மாக்கு மியல்புள தீர்த்துக் கொண்டோம்  
திங்களின் முகத்திற் பாவை செலவு நின்னாலே யன்றி  
எங்களி லாகா தென்றிப் பொழுதுனை நினைத்தேனென்ன  
நன்கினி யமரன் கேட்டு நரபதி கேளி தென்றான்.| 248  
  

  
  

## தேவன் மந்திரம் செவியறிவுறுத்தல்

  
வெள்ளிய மலையிற் தேவன் விரைக்குழ லாள் வயிற்றின்  
உள்ளவின் பத்தினாலே வுலவுவான் சிந்தை யானாள்  
கள்ளவிழ் மாலை வேந்தன் கதிர்மணித் தேரினேறிப்  
புள்ளெனப் பறக்க மந்த்ர மீதெனக் கொடுத்துப் போந்தான்.| 249  

  
  

## அனைவரும் தேரேறி வானத்தே செல்லல்

  
வெற்றித்தே ரேறி வென்வேல் வேந்தனுந் தேவி தானும்  
மற்றுநற் றோழன் மாரும் வரிசையினேறி வானம்  
உற்றந்த வழிய தேகி யுத்தர திக்கினின்ற  
பெற்றிநல் லிமயங் கண்டு பேர்ந்துகீழ்த் திசையுஞ் சென்றார்.| 250  

  
  
உதயநற் கிரியுங் கண்டே யுற்றுடன் றெற்கிற் சென்று  
பொதியமா மலையுங் காணாப் பொருவில்சீர்க் குடபானின்ற  
மதிகதி ரவியு மத்த வான்கிரி கண்டு மீண்டும்  
இதமுள தேசம் பார்த்தே யினியதம் புரிய டைந்தார்.| 251  
  

  
  

## நரவாகனன் பிறப்பு

  
மாதுதன் வயாநோய் தீர்ந்து வளநகர் புக்க பின்பு  
தீதின்றிக் கோள்களெல்லாஞ் சிறந்துநல் வழியை நோக்கப்  
போதினற் குமரன் றோன்றப் புரவலனினியனாகிச்  
சோதிப்பொன்னறைதி றந்து தூவினன் சனங்கட்கெல்லாம்.| 252  
  

  
  

## மக்கட்குப் பெயரிடுதல்

  
நரவாகனன்னே யென்று நரபதி நாமஞ் செய்தான்  
விரிவாகு மதிய மைச்சர் மிக்க நாற் குமரர் பேர்தாம்  
பரிவார்கோ முகனும் பாங்காந் தரிசகனாக தத்தன்  
குரவம்பூ மேனியான குலமறி பூதியாமே.| 253  
  

  
  

## நரவாகனன் கலைபயிலுதல்

  
நால்வருந் துணைவராகி நறுநெய்பாலுடன ருந்தி  
பான்மரத் தொட்டிலிட்டுப் பரவியுந் தவழ்ந்து மூன்றாம்  
மால்பிறை போல்வளர்ந்து வரிசையினிளமை நீங்கிப்  
பான்மொழி வாணி தன்னைப் பாங்கினிற் சேர்த்தாரன்றே.| 254  
  

  
  

## நரவாகனன் உலாப் போதல்

  
ஞானநற் குமரி தன்னை நலமுழுதுண்டு மாரன்  
மானவிற் கணக்கி லக்கா மன்மதனென்னக் கண்டோர்  
வானவக் குமரர் போல வாரண மேறித் தோழர்  
சேனைமுன் பின்னுஞ் செல்லச் சீர்நகர் வீதி சென்றான்.| 255  
  

  
  

## நரவாகனன் மதனமஞ்சிகையைக் கண்டு காமுறுதல்

  
ஒளிர்குழற் கலிங்க சேனை யுதரத்தினுற்ப வித்த  
வளிற்றும் பூஞ்சு கந்த மதனமஞ்சிகைதன் மேனி  
குளிரிளந் தென்றல் வீசக் கோலமுற் றத்துப் பந்தைக்  
களிகயற் கண்ணி யாடக் காவல குமரன் கண்டான்.| 256  
  

  
  

## நரவாகனன் மதனமஞ்சிகையை மணத்தல்

  
மட்டவிழ் கோதை தன்னை மன்னவ குமரன் கண்டு  
இட்ட நன் மாரனம்பா லிறுவரு மயக்கமுற்று  
மட்டவிழ் மலர்ச்சோ லைக்குள் மன்னவ குமரன் மின்னின்  
இட்டிடை மாதைத் தந்தே யின்புறப் புணர்ந்தானன்றே.| 257  
  

  
  

## மானசவேகன் மதனமஞ்சிகையைக் கொண்டுபோதல்

  
இருவரும் போகந் துய்த்தே இளைத் துயில் கொள்ளும் போழ்து  
மருவிய விச்சை மன்னன் மானச வேகனென்பான்  
திருநிற மாதைக் கண்டு திறத்தினிற் கொண்டு சென்று  
பெருவரை வெள்ளி மீதிற் பீடுறு புரம்புக் கானே.| 258  
  

  
  

## மானசவேகன் மதனமஞ்சிகையை வயப்படுத்த முயலுதல்

  
தன்னுடை நோயுரைக்கத் தையலு மோனங் கொண்டே  
இன்னுயிர்க் கணவன் றன்னை யினிமையினினைத் திருப்ப  
மின்னிடைத் தங்கை யான வேகநல் வதியை யேவி  
மன்னிய நிறை யழிக்க வாஞ்சையின் விடுத்தானன்றே.| 259  
  

  
  

## வேகவதி நரவாகனன் மீது காமுறுதல்

  
அன்புற வவளுஞ் சொல்ல வசலித மனத்த ளாகி  
இன்புறுந் தன்னோர் நாதனிந்திரன் போலுமென்னப்  
பண்புணர் மொழியைக் கேட்டுப் பரவச மனத்தளாகி  
நண்பொடு விசும்பின் வந்து நரவாகனனைக்கண்டாளே.| 260  

  
  

## வேகவதி மதனமஞ்சிகை வடிவம் பூணுதல்

  
கண்டபின் காமங் கூர்ந்து கார்விசும் பதனினிற்பப்  
புண்டவழ் வேலிற் காளை பூங்குழ லாட்கி ரங்கி  
வண்டலர் சோலை மாடம் வனமெங்குந் தேடு கின்றான்  
தொண்டைவா யுடைய வேக வதியுஞ்சூதினிலே வந்தால்.| 261  
  

  
  

## மதனமஞ்சிகையென நினைத்து வேகவதியுடன் நரவாகனன் கூடுதல்

  
மதன மஞ்சிகை மான்விழிரூபம் போல்  
வதன நன்மதி வஞ்சியங் கொம்பனாள்  
இதநல் வேடத்தை யின்பிற் றரித்துடன்  
புதரின் மண்டபம் புக்கங் கிருந்தனள்.| 262  

  
  
தாது திர்ந்து தரணியிற் பம்பிட  
மாத விப்பொதும் பின்மயிற் றோகைபோல்  
பேதையைக் கண்டுபீடுடைக் களையும்  
தீதறுந் திறந் தேர்ந்து புரைந்தனன்.| 263  
  

  
  

## மன்னவன் வேகவதி மீது ஐயுறுதல்

  
ஆங்கொர் நாளிலரிவை துயிலிடைத்  
தேங்கொள் கண்ணியைச் செல்வனுங் கண்டுடன்  
பூங்குழாஅல்நீ புதியைமற்றியாரெனப்  
பாங்கில் வந்து பலவுரை செய்தனள்.| 264  
  

  
  

## நரவாகனன் வேகவதியுடன் கூடுதல்

  
கேட்ட வள்ளலுங் கேடினன் மாதரை  
வேட்ட வேடம் விரும்பி நீ காட்டெனக்  
காட்டவே கண்டு காளை கலந்தனன்  
ஊட்ட வேகணை யுன்னத மாரனே.| 265  
  

  
  

## மானசவேகன் இருவரையும் மயக்கி கொண்டு போதல்

  
மன்னு விஞ்சையின் மானச வேகனும்  
துன்னு தங்கையாந் தோகையைக் காண்கிலன்  
உன்னி வந்தவள் போன தறிந்துரை  
பன்னி வந்திரு வோரையும் பற்றினன்.| 266  
  

  
  

## மானசவேகன் நரவாகனனை நிலத்தில் தள்ளி விடுதல்

  
வான கஞ்சென்று வள்ளலை விட்டபின்  
ஈனகஞ் செல வேலக் குழலியும்  
தான கம்விஞ்சை தானுடன் விட்டனள்  
கான கத்திடைக் காளையும் வீழ்ந்தனன்.| 267  
  

  
  

## நரவாகனனைச் சதானிக முனிவர் காணுதல்

  
வெதிரி லையென வீழ்ந்தவன் றன்னிடைக்  
கதிர்வேல் வத்தவன் காதனற் றந்தையாம்  
எதிர்வரும்பிறப் பெறிகின்ற மாமுனி  
கதிரி லங்குவேற் காளையைக் கண்டனன்.| 268  

  
  
போதி தன்வலிப் போத வுணர்ந்து தன்  
காதலிற்சென்று காளைதன்னாமமும்  
ஏதமில் தந்தை யெய்திய நாமமும்  
போதச் செப்பலும் போந்து பணிந்தனன்.| 269  

  
  

## நரவாகனன் முனிவரிடம் வேண்டுதல்

  
தந்தை யென்முதல் தாமறிந் திங்குரை  
அந்த மில் குணத் தையநீ ராரென்  
முந்து நன்முறை யாமுனி தாஞ்சொலச்  
சிந்தை கூர்ந்து சிறந்தொன்றும் கேட்டனன்.| 270  

  
  
விஞ்சை யம்பதி வெற்றி கொண்டாளுமென்  
தஞ்ச மென்றநற் றக்கோ ருரையுண்டு  
எஞ்சு லின்னிலை மையது வென்றென  
விஞ்சு மாதவன் மெய்ம்மையிற் கூறுவான்.| 271  
  

  
  

## முனிவனின் கூற்று

  
வெள்ளி யம்மலை மேனின்ற ராச்சியம்  
உள்ள தெல்லா மொருங்கே யடிப்படுத்  
தெள்ளில் செல்வமு மீண்டுனக் காமென்றான்  
கள்ள விழ் கண்ணிக் காளையுங் கேட்டபின் | 272  

  
  

## நரவாகனன் தாய் தந்தையரிடம் நடந்தவை கூறல்

  
மாதவன் விட வள்ளனகர்ப்புக்குத்  
தாதை தாய்முதற் றான்கண் டிருந்தபின்  
தீது தீர்ந்ததுஞ் செல்வி பிரிந்ததும்  
ஆதரித்தவர்க் கன்னோன் விளம்பினன்.| 273  

  
  
மேனி கழ்வென மெய்த்தவர் கூறின்  
தான வின்றுதன் றாய்துயர் தீர்த்தனன்  
வானு ழைச்செல்லு மன்னிய தேர்மிசை  
ஈன மில்கும் ரன்னினி தேறினான்.| 274  
  

  
  

## நரவாகனன் வித்தியாதர உலகஞ் செல்லுதல்

  
அன்பால் வான்வழியாய்மணித் தேர்செலத்  
தென்பாற் சேடியிற் சீதர லோகத்தில்  
இன்பாற் பொய்கை யெழிற்கரை வைகென  
மின்பூண் மார்பனும் வேண்டித் திளைத்தனன்.| 275  
  

  
  

## நரவாகனனை வித்தியாதரன் காணுதல்

  
நெடுங்க ரைமிசை நீர்மையினின்றனன்  
நடுங்க லின்றிவாய் நானநீர் பூசியே  
கடிகமழ் கண்ணிக் காளை யிருந்தனன்  
அடிகண் டோ ர்மகனன்பிற் றொழுதனன்|  276  
  

  
  

## நரவாகனன் வினாவும் வித்தியாதரன் விடையும்

  
அண்ணல் கண்டுநீ யாருரை யென்றாலும்  
தண்ணென் வாய்மொழித் தானவன் சொல்லுவான்  
அண்ணல் கேட்க வரிய வரைமிசைக்  
கண்ணொளிர்கொடிக் கந்தரு வப்புரம்.| 277  

  
  
காவலன்னீல வேகற்குக் காரிகை  
நாவி ளங்குஞ்சீர் நாகதத் தையெனும்  
பூவிளங்கொடி புத்திரி நாமமும்  
மேவி ளங்சூமநங்கவி லாசனை.| 278  

  
  
சுரும்பார் மாலையளித் துயிலிடைக்  
கரும்பார் நன்மொழி காதற் கனவிடை  
விரும்பு சிங்கமீன் வீரியச் சாபந்தான்  
பரம்பு மண்ணின்று பாங்கினெழுந்ததே.| 279  

  
  
வரைமி சைவந்து மன்னிய தன்முலை  
அரிய முத்தணி யாரத்தைக் கவ்வியே  
விரைசெய் மாலையை வீறுடன் சூட்டவும்  
அரிவை கண்டுதன்னையர்க் குரைத்தனள் | 280  

  
  
வெல்ல ரும்வேலின் வேந்தனுங் கேட்டுடன்  
சொல்ல ருந்தவச் சுமித்திர நன்முனி  
புல்ல ரும்பதம் பொற்பினிறைஞ்சினன்  
நல்ல ருந்தவனற்கனாக் கேட்டனன்.| 281  

  
  
அறிந்த ருள்செய் தனனம் முனிவனும்  
செறிந்த பூமிவாழ் திருமரு கன்வரும்  
அறைந்த நின்மகட் காகு மணவரன்  
நிறைந்த நேமியிந் நிலமு மாளுவன்.| 282  

  
  
அம்முனிவன்சொலரசன் கேட்டுடன்  
தம்மி லெண்ணினன் சார்ந்து காண்கெனச்  
செம்மை யெண்ணியே செப்பி விட்டனன்  
உம்மைக் கண்டனன் செல்க வென்றனன்.| 283  
  

  
  

## நரவாகனனை நீலவேகன் வரவேற்றல்

  
போவதே பொருள் புண்ணியற்கொண்டு  
தேவனேயெனச் செல்வனுஞ்செலும்  
காவலன்னெதிர் கண்டு கண்மகிழ்  
ஏவலாளரோடினிதினெய்தினான்.| 284  
  

  
  

## நீலவேகனின் ஆசை

  
கன்னல் விற்கணையில்லாக் காமனை  
இன்னி லக்கண மேற்ற காளையை  
மன்னனின்னுரை மகிழ்ந்து கூறினான்  
பின்ன மைச்சரைப் பேணிக் கேட்டனன்.| 285  

  
  

## அநங்க விலாசனை சுயம்வரம்

  
தனித்தி வர்மணந் தரத்தி யற்றினால்  
சினத்தொ டுமன்னர் சேர்வ ராலென  
மனத்த மைச்சரு மகிழ்ந்து மன்னரை  
இனத்தொர் மாவர மியம்பி விட்டனர்.| 286  
  

  
  

## அநங்கவிலாசனை நரவாகனனுக்கு மாலையிடல்

  
மன்ன ரீண்டியே வந்திருக்கையில்  
அன்ன மென்னடை யமிர்த மன்னவள்  
மின்னின் மாலையை விரகினேந்திமுன்  
சொன்ன காளைமேற் சூட்டி நின்றனள்.| 287  
  

  
  

## மணமக்கள் மகிழ்ந்து இனிதே வாழ்தல்

  
அரசன் மிக்குநன் கமைத்த வேள்வியின்  
திருமணஞ் செய்து செல்வனின்புற  
இருவரும்புணர்ந்தின்ப மார்ந்தனர்  
வெருவு மானச வேகன் றன்மனம் 288  
  

 
  

## நரவாகனனின் திருவுலா

  
வேக யானைமே லேறி வீரனும்  
நாக நீள்புர நடுவிற் றோன்றலும்  
காமனேயெனக் கன்னி மங்கையர்  
தாமரைக்கணாற் றான்ப ருகுநாள்.| 289  
  

  
  

## நரவாகனின் சிறப்புகள்

  
நேமி யாளவே நினைத்த தோன்றலும்  
வாம நாகர் தம் மலையிற் சென்றனன்  
தாம மார்பனைத் தரத்திற் கண்டவர்  
நேமி தான்முதனிதிக ளொன்பதும் 290  

 
  
நாம விந்திரனன்க ருள்செயக்  
காமனுக்கீந்து கண்டு சேவித்துத்  
தாம வந்தரர் தாம்ப ணிந்திடத்  
தோமனாலிரண் டொன்ற வாயிரம்.| 291  
  

  
  

## நரவாகனனை சக்கரப் படை வணங்குதல்

  
சக்க ரம்வலஞ் சார்ந்தி றைஞ்சின  
மிக்க புண்ணியன் மீட்டு வந்துடன்  
தக்க விஞ்சையர் தம்ப தியெல்லாம்  
அக்கணத்தினி லடிப்ப டுத்தினன்.| 292  
  

  
  

## நரவாகனனின் வெற்றி

  
விஞ்சை யர்திறை வெற்றி கொண்டவன்  
தஞ்ச மென்றவர் தரத்தின் வீசியே  
எஞ்ச லில்புரமிந்திரன்னென  
மிஞ்சு மாளிகை வீரன் சென்றனன்.| 293  
  

  
  

## நரவாகனனின் மாட்சி

  
மதன மஞ்சிகை மனங்குளிர்ந்திட  
விதன மின்றிநல்வேக வதியுடன்  
அதிக போக வநங்க விலாசனை  
அதிக வெண்ணா யிரமான தேவியர் | 294  

  
  
இனிய வேள்வியா லின்ப மார்ந்துபின்  
இனிய புண்ணிய மீண்டி மேல்வரத்  
தனிய ரசினைத் தானி யற்றியே  
நனிய தொன்றினன்னாம வேலினான்.| 295  
  

  
  

## நரவாகனன் தந்தையைக் காண வருதல்

  
விஞ்சை யர்தொழ வீறுந் தேவியர்  
பஞ்சின் மெல்லடிப் பாவை மாருடன்  
மஞ்சு சூழ்மலை விட்டு வானவர்  
தஞ்ச மானதன் தந்தை பாற்சென்றான்.| 296  

  
  
புரம திக்கப்பூ மாலை தோரணம்  
வரம்பினாற்றியே வான்கொ டிம்மிடை  
அரும்பு மாலைவே லரசன் சென்றெதிர்  
விரும்பிக் கொள்ளவே வியந்து கண்டனன்.| 297  

  
  

## நரவாகனன் தாய் தந்தையரை வணங்குதல்

  
தந்தை தாய்பதந் தான்ப ணிந்தபின்  
இந்து வாணுத லெழின்ம டந்தையர்  
வந்து மாமனை வணங்கி மாமியை  
அந்த மில்வனத் தடியி றைஞ்சினார்.| 298  
  

  
  

## உதயணன் செயல்

  
மகிழ்ந்து புல்லியே மனைபு குந்தபின்  
நெகிழ்ந் தகாதலானேமிச் செல்வனும்  
மிகுந்த சீருடன் வீற்றிருந்தனன்  
மகிழ்ந்து மைந்தரை வரவ ழைத்தனன்.| 299  
  

  
  

## பதுமாவதியின் மைந்தன் கோமுகனுக்கு முடிசூட்டல்

  
பதுமை தான்மிகப் பயந்த நம்பியாம்  
கொதிநுனைவேலின் கோமு கன்றனை  
இதம ளித்திடு மிளவ ரைசென  
அதுல நேமியனரசு நாட்டினான்.| 300  
  

  
  

## நரவாகனன் வித்தியாதர உலகம் செல்லல்

  
தந்தை மேன்மிகுந் தளர்வில் காதலாற்  
றந்த தான்பிரி தலைக்க ருத்தெணி  
வெந்து யர்கொடு விடுப்பச் செல்வனும்  
இந்திரன்றானூ ரியல்பினேகினான்.| 301  

  
  
செல்வநற் குமரன் சென்று தெய்வவிந் திரனைக் கண்டு  
செல்வநல் வாமன் பூசைச் சீர்கண்டு வணக்கஞ் செய்து  
செல்வவிந் திரனனுப்பத் திருமணித் தேரினேறிச்  
செல்வமார் புரம்பு குந்து சிறப்பினோ டிருந்தானன்றே.| 302  

  
  
  

## துறவுக் காண்டம்

  

## உதயணனின் தவ எண்ணம்

  
வளங்கெழு வத்தவற்கு மன்னிய காதன் மிக்க  
உளங்கெழு கற்பினார்களோதிமம் போலு நீரார்  
இளங்கிளி மொழியினார்க ளினிமையினால்வரோடும்  
துளங்கலி றிருமின் போர்மின் தூயசொன் மடந்தை தாமும்.| 303  

  
  
மண்ணியன் மடந்தை யோடு மருவினார் மிக்க மன்னன்  
புண்ணிய முன்னாட் செய்த போதந்தே யுதவி செய்ய  
எண்ணிய கரும மெல்லா மியைபுடனாகப் பின்னும்  
புண்ணிய நோன்பு நோற்கப் பொருந்திய மனத்தனானான்.| 304  
  

  
  

## உதயணன் தவத்தின் பெருமையை எண்ணுதல்

  
ஆசை யென்றனக் கருளும் தோழனா  
ஓசை வண்புகழ் யூகி யானதும்  
வாச வதத்தை மனைவி யானதும்  
பேச ரும்மகப் பெற்றெடுத்ததும்.| 305  

  
  
நரவாகனன்மக னாம மானதும்  
வரைமிசைத் தானவர் வாழு நாட்டையங்  
கரண நேமியா லடிப்ப டுத்ததும்  
பொருவில் வேந்தர்கள் புகழ்ந்த டைந்ததும் | 306  

  
  
மிக்க விந்திரன் மேவி விட்டதும்  
தக்க புத்திரன் றரத்திற் சென்றதும்  
தொக்க வானவர் தொல்சி றப்புடன்  
அக்கணம்விட வண்ணல் போந்ததும்.| 307  

  
  
போந்து புண்ணியன் பொருவில் போகத்துச்  
சேந்தி ருந்ததுஞ் செய்த வத்தெனா  
வேந்தனெண்ணியை வெறுத்து மாதரைக்  
காந்தி வாமனைக் கண்டடி தொழும் | 308  
  

  
  

## உதயணனை மகளிர் மயக்குதல்

  
எண்ணம் வந்துநல் லெழிற்பெ ரும்மகன்  
புண்ணி யநோன்பு போந்த வேளைவேற்  
கண்ணின் மாதர்கள் காவ லன்மனம்  
உண்ணக் காமத்தை யுருவு காட்டினார்.| 309  

  
  

## உதயணன் மீண்டும் காமத்தில் திளைத்தல்

  
மன்னு மன்பினீண் மாதர் மோகத்திற்  
றுன்னு மால் கடற் றோன்றனீந்துநாட்  
சொன்ன மும்மதந் தோன்ற வேழமும்  
உன்னிக் காற்றளை யுதறி விட்டதே.| 310  
  

  
  

## மதவெறி கொண்ட யானை

  
காய்ந்து வெம்மையிற் காலன் போலவே  
பாய்ந்து பாகரைப் பலசனங்களைத்  
தேய்த்துக் காலினேர் தீயுமிழ்வபோல்  
ஆய்ந்த கண்களு மருவ ரையென.| 311  

  
  
வெடிப டும்முழக் கிடியெனவிடும்  
கொடியு டைமதில் கிடுகி டென்றிடும்  
விடுபற் கோட்டினில் வெட்டி விட்டிடப்  
படப டென்னவே பயண மானதே.| 312  
  

  
  

## நகர மாந்தர் செயல்

  
அடிய டிய்யென வாயு தர்செலப்  
படுவ டுவ்வெனப் பறைகள் கொட்டிடத்  
திடுதி டென்றொலி தெறித்த பேரிகை  
நடுந டுங்கினார் நகர மாந்தரே.| 313  
  

  
  

## களிற்றின் வெறிச்செயல்

  
பிடிசில் பாகரைப் பிளந்தெ றிந்திடக்  
குடரின் மாலைகள் கோட்ட ணிந்துடன்  
கடவுள் யானையைக் காலிற் றேய்த்திட  
இடர்ப டுங்களி றெய்தி யோடுமே.| 314  
  

  
  

## நகரமாந்தர் அரசனுக்கு செய்தி தெரிவித்தல்

  
நகர மாந்தர்க ணடுங்கிச் சென்றுநற்  
சிகரம் போன்முடிச் சீர ரசற்குப்  
பகர வாரணம் பலரைக் கொன்றதென்  
சிகர மாடநீர் சேர்த்தி ருக்கென்றான்.| 315  
  

  
  

## யானை, சோலை முதலிய அனைத்தையும் அழித்தல்

  
நீல நற்கிரி நெடிய யானையும்  
மாலை நற்போது மாய்ந்து பின்னுறக்  
காலை நற்போதாற் கனன்று தோன்றின  
சோலை நல்வய றுகைத்த ழித்ததே.| 316  

  
  
வழிவ ருவாரை மார்கி ழித்திடும்  
எழில்வனம்பொய்கையீட ழித்திடும்  
இழிவு றுந்தொழி லீண்டிச் செய்யுநாட்  
பொழிலுண் மாதவர் பொருந்தினார்களே.| 317  
  

  
  

## சாரணர் சார்ந்திருந்த பொழில்

  
வேத நான்கையும் விரித்த ருளுவர்  
மாத வர்வினை மாயச் செய்குவார்  
ஏதில யாத்திரைக் கெழுந்து வந்தந்தப்  
போத விழ்பொழில் புகுந்தி ருந்தனர்.| 318  
  

  
  

## சாரணரின் பெருமை

  
இனமலர் மிசை யேகு வார்களும்  
புனல லைமிசைப் போகு வார்களும்  
கனிகள் காய்மிசை காணுஞ் சாரணர்  
இனிய நூன்மிசை யிசைந்து செல்வரும்|  319  

  
  
மலைத்த லைமிசை வானிற் செல்வரும்  
நிலத்தினால்விரனீங்கிச் செல்வரும்  
தலத்தினன்முழந் தரத்திற் செல்வரும்  
பெலத்தின் வானிடைப் பெயர்ந்து செல்வரும் | 320  

  
  
மலைமு ழஞ்சுண் மன்னினான்முடி  
உலகெ லாமவ ரொருங்கி டம்விடும்  
அலம தீரவே வறம ழைபெய்யும்  
மலமறுந்தர மாமுனிவரும்.| 321  

  
  
பக்க நோன்புடைப் பரம மாமுனி  
மிக்க பாணிமீ தடிசின் மேதினி  
புக்கு முண்டிடப் போது வார்பகல்  
தக்க வர்குணஞ் சாற்றரி தென்றே|  322  
  

  
  

## தருமவீரர் அறம் கூறுதல்

  
தரும வீரரென்றவருட் டலைவன்பால்  
வெருவ ருந்துன்ப விலங்கும் வாழ்க்கையை  
மருவி யோதவே வந்த யாவரும்  
திருமொழியினைத் திறத்திற் கேட்டனர்|  323  
  

  
  

## யானையின் செயல்

  
வருந்த சைநசை வானிற் புள்ளுகள்  
இரைந்து மேலுங்கீ ழினும்ப டர்ந்திடப்  
பருந்து முன்னும்பின் பரந்து செல்லவும்  
விருந்த வையுண விட்ட தியானையே.| 324  
  

  
  

## யானை சாரணர் மூலம் பழம் பிறப்புணர்தல்

  
கூற்றெழுங்கரி கொதித்தெ ழுந்ததால்  
ஆற்றலம்முனியறவு ரையுற  
ஏற்ற ருஞ்செவி யிறைஞ்சித் தன்னுடை  
மாற்ற ரும்பவ மறிந்து ணர்ந்ததே.| 325  
  

  
  

## யானையின் வருத்தம்

  
குருதியாறிடக் கொன்ற தீவினை  
வெருவு துக்கமும் விளங்கினுய்த்திடும்  
அருந ரகினு ளாழ்ந்து விட்டிடும்  
பெருந்து யரெனப் பேது றுக்குமே.| 326  
  

  
  

## யானை மெய்யுணர்வு பெற்று அமைதியுறல்

  
நெஞ்சு நொந்தெழு நெடுங்க ணீருகும்  
அஞ்சு மாவினுக் கறிவு தோன்றிடக்  
குஞ்ச ரம்மினிக் கோன கருன்னி  
இஞ்சி வாய்தலினெய்தி நின்றதே.| 327  
  

  
  

## களிற்றினைக் காண உதயணன் வருதல்

  
கடையுடைக் காவலாளர் கதவினைத் திறக்கப் போந்தே  
நடுநகர் வீதி சென்று நரபதி மனையைச் சேர்ந்து  
நெடுவரை போல நின்ற நீர்மையை வாயி லாளர்  
முடிமனற் குரைப்ப முன்னிப் பெருமகனெழுந்து வந்தான்.| 328  
  

  
  

## உதயணன் களிற்றின் மீது ஏறல்

  
திருமுடி மன்னனின்ற திருநிறை யானை கண்டு  
மருவிய வமைச்சர் தம்மை மன்னவனினிதினோக்கப்  
பெருவிறல் யூகி சொல்வான் பெருந்தவர் பால றத்தை  
மருவியே கேட்ட தாகு மன்னநீ யேற வென்றான்.| 329  
  

  
  

## யானை உதயணனை முனிவரிடம் கொண்டு செல்லல்

  
வேந்தனுங் கேட்டு வந்து வெண்கோட்டினடிவைத் தேறிச்  
சேந்தனனெருத்தின் மீதிற் றிரும்பிக்கொண்டேகி வேழம்  
பூந்தளிர் நிறைந்தி லங்கும் பொழில் வலஞ் சுற்ற வந்து  
காந்துநன் மணிப்பூண் மார்பன் கைம்மாவிட் டிழிந்தானன்றே.| 330  
  

  
  

## உதயணன் துறவியிடம் அறங்கேட்டல்

  
விரைகமழ் பூவு நீரும் வேண்டிய பலமு மேந்திப்  
பரிசனஞ் சூழச் சென்று பார்த்திபனினியனாகி  
மருமலர் கொண்டு வாழ்த்தி மாதவ ரடியி றைஞ்ச  
இருவென விருக்கை காட்ட விருந்துநல் லறத்தைக் கேட்டான்.| 331  

  
  

## முனிவர் கூறிய அறவுரைகள்

  
அறத்திற முனிவன் சொல்ல வரசனுங் கேட்க லுற்றான்  
பெறற்கரு மருங்க லங்கள் பேணுதற் கரிய வாகும்  
திறத்தறி பொருள்க ளாறுந் தேர்ந்துபஞ் சத்தி காயம்  
மறித்தறி தத்து வங்கள் வரிசையினேழ தாமே.| 332  

  
  
சீரிய நவப தங்கள் செப்பிய காய மாறும்  
வீரியப் பொறிக ளாறும் வேண்டிய வடக்க மாகும்  
ஓரிய லறம்பத் தோடு மொருங்குபன்னிரண்டு சிந்தை  
ஆரிய ரறிந்து நம்பி யதன்வழி றொமுக்க மாகும்.| 333  

  
  
தலைமகார் சிறப்புச் செய்து தன்மைநல் வாய்மை யான  
கலையினற் கரைறைக் கண்டு காதனூல் வழியைச் சென்று  
மலைவில்சீர் மா தவர்க்கு வண்மையிற் றானஞ் செய்தார்  
தொலைவிலாய் பிறவி நீங்கித் தொல்சுகக் கடலுளாழ்வார்.| 334  

  
  
தரும வீரர் தரும முறைத்திடப்  
பெருமை மன்னனும் பேர்ந்து வனங்கினன்  
மருவு வல்வினை மாசினுதிர்த்திடத்  
தெரிசனவ்விளக் கஞ்சிறப் பானதே.| 335  
  

  
  

## முனிவர் களிற்றின் வரலாறு கூறல்

  
காது வேன்மன்னன் களிறு கதமெழற்  
கேது வென்னென யெதிவ ரன்சொலும்  
தாது பூம்பொழிற் சாலிநன்னாட்டிடை  
வேதியர் குழு வாய்விளங் கும்புரம்.| 336  

  
  
கடக மென்பதூர் காதற் பிராமணன்  
விடப கன்னென்னும் பேரினன் மற்றவன்  
இடைமின் றேவியுஞ் சானகி யென்பவள்  
கடையில் காமங் கலந்துடன் செல்லுநாள்.| 337  

  
  
அமரி யென்னு மணிமுலை வேசிதன்  
அமையுங் காமத் தழுங்கி விழுந்தவன்  
சமைய வேள்வியுஞ் சார்ந்த வொழுக்கமும்  
அமைவி லன்பவ மஞ்சினனில்லையே.| 338  

  
  
காமங் கள்ளுண்டு கைவிட லின்றியே  
தாம நற்குழ லாடுணை யாகவும்  
யாம மும்பக லும்மறி யாதவன்  
ஆமர ணத்தன்பினானைய தாயினன்.| 339  
  

  
  

## மன்னனின் செயல்

  
அந்நிலை யுணர்ந் தடங்கிய தென்றனர்  
மன்னன் கேட்டுடன் வந்துநற் பாகர்க்குச்  
சொன்ன யானையைத் தூயநீ ராட்டெனும்  
அன்னம் பானெய்யினன்புடனூட்டெனும்.| 340  

  
  
கவள நாடொறு மூட்டெனுங் காவலன்  
பவள மாமெனும் பண்ணவர் தம்மடி  
திவளு மாமுடி சேர்த்து வணங்கியே  
உவள கத்துன்னி மற்றொன்று கேட்டனன்.| 341  
  

  
  

## உதயணன் முனிவரை வினவுதல்

  
மதக்க ளிற்றின்மேன் மன்னிய வன்பெனக்  
குதவக் காரண மென்னெனக் கூறலும்  
சிதைவில் காட்சிநற் சீரொழுக் கத்தவர்  
மதமின் மாட்சியர் மன்னநீ கேளென்றார்.| 342  
  

  
  

## முனிவர் கூற்று

  
உள்ள நற்றவ ருற்றுரை செய்கின்றார்  
கள்ள விழ்பொழிற் கார்முகில் சூடியே  
வெள்ளி யம்மலை மேல்வட சேடியில்  
வள்ளலார் பொய்கை மத்திம நாட்டினுள்.| 343  

  
  
சுகந்தி யூர்க்கிறை சொற்புகழ் மாதவன்  
அகந்தெ ளிந்த வயந்தன் மனைவியாம்  
செகந் தனிப்புகழ் சீரார்கு லாங்கனை  
உகந்து பெற்றன ளோர் புகழ்க் கோமுகன்.| 344  

  
  
காமனென்னுமக் காளைகைத் தாய்பெயர்  
சோமசுந்தரி யென்னுஞ் சுரிகுழல்  
நாம வேன்மகனன்மை விசையனும்  
சேம மித்திர ராகச் சிறந்தனர்.| 345  

  
  
ஒழியாக் காதலுடன்விளை யாடியே  
வழுவில் போகம் வரம்பின்றித் துய்த்தலும்  
நழுவில் காட்சியனாமவேற் கோமுகன்  
ஒழிய நல்லுயி ரோங்கிநீ யாயினை.| 346  

  
  
விசையின் றன்னுயிர் விட்டந் தணனாய்  
வசையில் காம மயங்கிய மோகத்தின்  
இசையினாலுயிர் நீங்கியே யிங்குவந்  
தசையு ணாக்களி றாயின தாகுமே.| 347  

  
  
மித்திரன்முன்பு வீறுநற் காதலால்  
அத்தி மேலுனக் கன்புமுன் டானதால்  
வெற்றி வெண்குடை வேந்தேயிவ் வேழத்தின்  
ஒத்த வாயுவு மோரெழு நாளென்றார்.| 348  
  

  
  

## உதயணன் வருந்திக் கூறுதல்

  
திருந்து ஞானத்திற்றோர்ந்த முனியுரை  
பொருந்தக் கேட்ட புரவலன் றுக்கமாய்  
வருந்திச் சென்றந்த வாரணந் தன்னிடைச்  
சரிந்த காதலிற் றானுரை செய்கின்றான்.| 349  
  

  
  

## உதயணன் செயல்

  
வஞ்ச கத்தின் வரிந்துங் கயிற்றினால்  
வெஞ்செம் முள்ளினை வீரிட வூன்றியும்  
மிஞ்சிக் கால்விலங் கிற்சிறை செய்தனன்  
குஞ்ச ரம்பொறை கொள்ளுதி யென்னவே.| 350  

  
  
காதல் யானையைக் கையின்மெய் தீண்டியே  
போத வெங்கும் புரவலன் றைவரப்  
போத கம்மிகப் பொற்பினிறைஞ்சலிற்  
காத லிற்றிண் களிற்றியல் கூறெனா.| 351  
  

  
  

## உதயணன் அரண்மனை புகுதல்

  
யானை யாளர்க் குரைத்தெழின் மன்னவன்  
தேனெய் தோய்ந்த திருமொழி மாதவர்  
ஆன வர்பத மன்பிற் றொழுதுபோய்ச்  
சேனை சூழத் திருமனை சேர்ந்தனன்.| 352  
  

  
  

## உதயணனின் வழிபாடு

  
சீலமும் வளங்களுஞ் செறிந்தவேழத் தன்மையை  
காலையவ்வு ழையர் வந்து கண்டுரைப்ப மன்னனும்  
ஆலையம் வலமதா யருகனைவ ணங்கிப்பின்  
பாலடிசினெய்யருந்திப் பாரரசன் செலுநாள்.| 353  
  

  
  

## உதயணனின் செயல்

  
சல்லகீணை கொண்டுடன் சமாதிவந்தே யெய்தலும்  
நல்லவானிற் றேவனாய் நாகமுறை செய்யக்கேட்டுச்  
சொல்லரிய வேந்தனுஞ் சூழ்ந்தவனி போகவும்  
நல்லலவென் றுணர்ந்தனனேமியனைவா வென்றனன்.| 354  
  

  
  

## நரவாகனனிடம் உதயணன் கூறுதல்

  
அவனும் வந்து தந்தையை யடியிணைவ ணங்கினான்  
அவனியுன தாகவா ளென்ன மன்னன் செப்பினன்  
தவவனிதை யாளநான் றாங்குதற்குப் போவனே  
உவமமிலா ராச்சிய முற்றதெதற் கென்றனன்.| 355  
  

  
  

## கோமுகனுக்கு முடிசூட்டுதல்

  
வத்தவன்னிறைவனாக மன்னுகோ முகனுக்கு  
வெற்றிநன்ம ணிமுடியை வீறுடனே சூட்டியே  
ஒத்துலக மாள்கவென் றுரைபல வுரைத்தபின்  
சித்திரநேர் மாதரைச் செல்வனோக்கிக் கூறுவான்.| 356  
  

  
  

## உதயணனன் மனைவிகளிடத்து கூறலும் அவர்களின் பதில் உரையும்

  
தேவியீர் நீர் வேண்டியதென் றிருமனை துறந்துபின்  
மேவுவனற் றவமென்ன மின்னிடைய மாதரும்  
போவதுபொ ருளெமக்குப் புரவலனே நின்னுடன்  
தாவில்சீர் விழுத்தவழுந் தாங்குதுமென் றிட்டனர்.| 357  

  
  

## உதயணனுடன் தேவியரும் செல்லல்

  
உருமண்ணு விடபகன் யூகிநல் வயந்தகன்  
பொருவினா லமைச்சரும் பொற்பரசன் மாதரும்  
மருவுநன் மலர்ப்பொழில் வண்மைவலங் கொண்டுமிக்  
கருண்முனிவர் பாதத்தி லன்புடன் பணிந்தனர்.| 358  
  

  
  

## உதயணன் முனிவரிடம் வேண்டுதல்

  
நாத்தழும்ப மன்னனு நயமுறு மினிமையின்  
தோத்திரங்கள் கொண்டுமீத் தொடுத்தொலியின் வாழ்த்தியே  
ஏத்தற முரைத்திட வினிமை வைத்துக் கேட்டனன்  
ஏத்தரிய நற்றவமு மெங்களுக் களிக்கென்றான்.| 359  
  

  
  

## உதயணன் முதலியோரின் தவக்கோலம்

  
காலமிது காட்சிதலை கண்டுணர்த்தக் கைக்கொண்டு  
ஞாலநிகழ் ஞானமு நன்குமிகவே யுணர்த்திச்  
சீலமாதி யாயொழுக்கஞ் சீருடனளித்துப்பின்  
கோலமான குஞ்சிமுதல் வாங்கித்தவங் கொண்டனர்.| 360  
  

  
  

## அனைவரின் தவநிலை

  
அறுவகைய காயங்களை யருண்மிக்குற் றோம்பியும்  
பொறிகளை மனத்தடக்கிப் புண்ணியமா நோன்புகள்  
அறிகுறி யநசன மாற்றுதற் கரிதென  
மறுவறு தியானமு மதியகந் தெளிந்தவே.| 361  

  
  
புறத்தினும் மகத்தினும் போகத் தொடர்ப் பாடுவிட்  
டறத்திடை யருளினா லாயிருரை யோம்பியும்  
திறத்துடன் சமிதியுஞ் சிந்தையின்னடக்கமும்  
திறத்திறத் துணர்ந்துபின் றியானமுற்றினார்களே.| 362  

  
  
ஒருவகை யெழின்மன மிருவகைத் துறவுடன்  
மருவுகுத்தி மூன்றுமே மாற்றிநான்கு சன்னையும்  
பொருவிலைம் புலம்மடக்கிப் பொருந்தியவா வச்சமூ  
விருவகைச் செவிலியு மெழுவரையும் வைத்தனர்.| 363  

  
  
சுத்திமீக வெட்டினோடுஞ் சூழ்ந்தயோகு வொன்பதாம்  
பத்துவகை யூற்றடைத்துப் பயின்றவங்கம் பத்தொன்றும்  
சித்தம்பனி ரெண்டுசீர்க் கிரியைபதின் மூன்றுடன்  
ஒத்தபங்க மீரேழு மொருங்குடன் பயின்றனர்.| 364  
  

  
  

## உதயணன் கேவல ஞானம் எய்துதல்

  
உதயண முனிவனு மோங்குமாவரைதனில்  
இதயமினி தாகவே யெழில்பெறநல் யோகமாய்  
இதமுறு தியானத்தினிருவினை யெரித்துடன்  
பதமினிது சித்தியெய்திப் பரமசுகத் திருந்தனன்.| 365  
  

  
  

## தேவியரும் அமைச்சரும் நோன்பிருந்து தேவராதல்

  
அமைச்சரா மநகரு மானவன்ன மாதரும்  
சமைத்தநோன்பு நோற்றுயர்ந்து சமாதிறன் மரணத்தின்  
இமைத்தலில் லமரரா நிறைந்தசோத மாதியாய்  
அமைத்தவச் சுதம்மள வானபாடியின்புற்றார்.| 366  
  

  
  

## தேவியரும் அமைச்சரும் தேவலோகத்தில் இன்புற்றிருத்தல்

  
பொற்புடைநன் மாதரைப் புணர்ந்துமேனி தீண்டலும்  
அற்புதமாய்க் காண்டலு மானவின்சொற் கேட்டலும்  
கற்புடைமனத்திலெண்ணிக் காணற்கரி தாகவே  
விற்பனநன் மாதவர் வேண்டுசுகந் துய்த்தனர்.| 367  
  

  
  

## காண்டங்களின் செய்யுட் தொகை

  
உஞ்சை நற் காண்டந் தன்னி லுயர்கவி நூற்றீரெட்டு  
விஞ்சவே யிலாவா ணத்தின் வீறுயர் முப்பதாகும்  
எஞ்சலின் மகத காண்ட மெழிலுடை முப்பத்தஞ்சாம்  
அஞ்சுடனைம்பத் தொன்றா மரியவத் தவத்திலன்றே.| 368  
  

  
  

[நூற்றீரெட்டு - நூற்றுப்பதினாறு. கடவுள் வாழ்த்து, அவையடக்கம், பயன் கூறும்
செய்யுள், உள்ளிட்ட நான்கு செய்யுள் நீங்கலாக உஞ்சைக் காண்ட செய்யுட்தொகை]

  
நறுமலர் மாலை மார்பனரவாக காண்டந் தன்னில்  
அறுபது மொன்று மாகு மாகிய துறவுக் காண்டம்  
அறுபது மஞ்சு மாகு மன்புவைத் தோது வோர்க்குந்  
திறவதிற் கேட்ப வர்க்குஞ் சிவகதி யாகுமன்றே.| 369  

  
  
  

**உதயண குமார காவியம் முற்றிற்று.**

  
  
  

