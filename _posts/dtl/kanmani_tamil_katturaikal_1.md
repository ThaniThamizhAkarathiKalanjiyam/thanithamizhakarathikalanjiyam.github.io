## கருத்தரங்கக் கட்டுரை பற்றி
  
“தற்காலத் தமிழ் இலக்கியங்களில் கிராமப்புறப் பெண்களின் வாழ்வியல் நிலை” என்ற தலைப்பில்; பல்கலைக்கழக நிதி நல்கைக் குழுவின் உதவியுடன்; விருதுநகர் வே.வ.வன்னியப்பெ ருமாள் கல்லூரி; 2011 செப்டம்பர் 16&17அன்று நடத்திய கருத்தரங்கில் வாசித்தளித்த ‘தற்காலத் தமிழ் இலக்கியங்களில் கிராமப்புறப் பெண்களின் கல்வியறிவும் கேள்வியறிவும்’ என்ற இவ் ஆய்வுக்கட்டுரை; கருத்தரங்கக் கட்டுரைத் தொகுப்பில் பதிப்பிக்கப்பட்டது.  
  
தற்காலத் தமிழ் இலக்கியங்களில் கிராமப்புறப் பெண்களின் கல்வியறிவும் கேள்வியறிவும்  
  
## முன்னுரை
  
பெண்முன்னேற்றம், பெண்கல்வி, பெண்விடுதலை என்பன 19ம்  நூற்றாண்டிலிருந்தே தமிழ் இலக்கியத்தின் சிறப்பான  பொருளாய் அமைந்துள்ளன. அன்று முதல் இன்று வரை இவ் இலக்கியப் பொருள் பல படிநிலைகளில் பல இலக்கியவாதிகளால் நுட்பமான வளர்ச்சியுடனும், மாற்றத்துடனும் வடிவமைக்கப் பட்டுள்ளது.   
        
## கல்வியறிவு பெற்ற பெண்களின் அளவு பற்றி ஈ.வே.இராமசாமிப்பெரியார்

“கல்வித்துறையை எடுத்துக் கொண்டால் திராவிடப் பெண்களில் ஆயிரத்துக்குப் பத்துப் பேருக்கு மேல் கல்வி கற்றவர்களாக இருக்க முடியாது என்பதே உறுதி“ என்று தம் கட்டுரையில் கூறியுள்ளார். இந்த நிலை இருபதாம் நூற்றாண்டின் பிற்பகுதியில் மாறத் தொடங்கி இன்று வரை மேலும் மேலும் மாறிக் கொண்டு இருப்பதை நம் கண் முன்னே அன்றாட வாழ்வில் கண்டு கொண்டிருக்கிறோம்.  உயர்கல்வி கற்று இல்லறம் நடத்தும் பெண்களின் வாழ்க்கையில் ஏற்படும் நடைமுறைச் சிக்கல்கள் பற்றி எண்ணிலடங்காச் சிறுகதைகள் வந்து விட்டன; வந்த வண்ணம் இருக்கின்றன. அவற்றை விடுத்து இக்கட்டுரையில் வேதநாயகம் பிள்ளை, பாரதியார், பாரதிதாசன், பட்டுக்கோட்டை கல்யாணசுந்தரனார் ஆகிய நால்வரின் பாடற்பொருள்களில் பெண்களின் கல்வியறிவும், கேள்வியறிவும் இடம் பெறும் போக்கைக் காண்போம்.  
     
## வேதநாயகம் பிள்ளை
  
பத்தொன்பதாம் நூற்றாண்டைச் சேர்ந்த வேதநாயகம் பிள்ளையின் பெண்மதிமாலையில்; பெண்கள் கல்விச்சாலை செல்ல அனுமதி கேட்டுத் தம் குடும்பத்தாரிடம் கெஞ்சுபவராகச் சித்தரிக்கப்படுகிறார்கள். இல்லறக் கடமைகள் அனைத்தையும் எக்குறையும் இன்றி முடித்த பின்னரே தாம் கல்வி கற்கச் செல்வதாகத் தம் இல்லத்து மூத்தோரிடம் இரந்து நிற்கிறார்கள். தாம் பள்ளி செல்வதால் குடும்பத்தின் அன்றாடப் பணிகள் எதுவும் பாதிக்கப்படாது என்ற வாக்குறுதியை அளித்தே தம் அறிவுக்கண் திறக்க ஆதரவு கேட்கின்றனர்.  ஆனால் பத்தொன்பதாம் நூற்றாண்டின் பிற்பகுதியில் தோன்றி இருபதாம் நூற்றாண்டில் வாழ்ந்து மறைந்த பாரதியார், பாரதிதாசன் ஆகிய இரு கவிஞர்கள் படைப்பிலும் கல்வியறிவு பெற பெண்கள் கெஞ்சவில்லை; யாரையும் இரந்து நிற்கவில்லை. இருவரது கற்பனையும், படைப்புகளும் அவரவர் போக்கில் ஒரு உன்னத நிலையைச் சித்தரிக்கின்றன.    
  
## பாரதியார் சித்தரிக்கும் பெண்களின் அறிவும் ஆளுமையும் 
  
பாரதியார் தன் பெண்கள் விடுதலைக் கும்மிப் பாட்டிலும், புதுமைப்பெண் பற்றிய பாட்டிலும் தீர்க்கதரிசனத்தோடு பெண்கள் கல்வியறிவு பெற்று மிளிர்வதாய்ப் பாடியுள்ளார்.  
  
>“பெண்கள் விடுதலை பெற்ற மகிழ்ச்சிகள்  
பேசிக் களிப்பொடு நாம் பாட “,  
  
என்று தொடங்கிப் பட்டங்கள் பெற்று, சட்டங்கள் இயற்றி, ஆணுக்கு நிகர் என்று நிலைநாட்டி, வேதம் படைத்து, நீதிகள் செய்து, சாதம் படைப்பதுடன் தெய்வச் சாதியும் படைப்போம் என்று கும்மி கொட்டுவதாகச் சித்தரிக்கிறார். பெண்கட்குக் கல்வி வேண்டாம் என்ற எதிர்ப்பாளர் அனைவரும் மாய்ந்து விட்டதாகவும் அவரது கற்பனைப் பெண்கள் மகிழ்கின்றனர். அவர் படைத்த புதுமைப்பெண்ணோ,  
  
>“ஞான நல்லறம் வீர சுதந்திரம் பேணு நற்குடிப் பெண்ணின் குணங்களாம் “  
  
என்றே வலியுறுத்துகிறாள். இவ்விரு பெருமைகளும் இல்லாமல் நாணமும் அச்சமும் கொண்ட பெண்களை நாய்கள் என்றே இழிவுபடுத்துகிறாள். செம்மை மாதர்க்கு நிமிர்ந்த நன்னடையும், நேர்கொண்ட பார்வையும், நிலத்தில் யார்க்கும் அஞ்சாமல் வழி நடத்தலும், திமிர்ந்த ஞானச்செருக்கும் இருக்கும் என்கிறாள். இப்பண்புகளால் அவர்கள் வாழ்வில் தவறுகள் செய்வதில்லை; தாழ்வதுமில்லை என்றே வரையறுக்கிறாள். இங்கு அவரது உன்னதப் பெண்கள் தம் சுதந்திரத்தைத் தாமே கையிலெடுத்துக் கொண்டுள்ளனர். யாரையும் வேண்டவில்லை.  
  
இக்கற்பனையோடு நில்லாமல் பாரதியார் தம் ‘மூடபக்தி’ என்ற கட்டுரையில் ஆண்கள் தாம் கொண்ட மூடப்பழக்கங்கட்கு பெண்களைக் காரணம் காட்டி வீண்பழி சுமத்துவதாகத் துணிந்து எழுதியுள்ளார். கல்வியறிவின் மூலமாகவே ஆண்களின் மூடநம்பிக்கைகளைத் தகர்க்க முடியும் என்று ஆண்களுக்கு வழிகாட்டுகிறார்.  
  
## பாரதிதாசன் சித்தரிக்கும் பெண்களின் அறிவும் ஆளுமையும்
  
பாரதிதாசனின் கற்பனை ஒரு ஆணின் அச்சத்தை பெண்ணின் கேள்வியறிவு நீக்கி விடுவதாக அமைகிறது. சஞ்சீவி பர்வதத்தின் சாரல் என்ற கதைக்கவிதையில் குப்பன், “சஞ்சீவி மலையை யாரோ தூக்க வருகிறார்கள்; இதோ தூக்கி விட்டார்கள் ; அலுங்காமல் குலுங்காமல் அப்படியே இலங்கையில் இதோ வைத்து விட்டார்கள் “ என்று அச்சம் கலந்த ஆச்சரியத்தோடு மலைத்து அங்கலாய்க்கிறான். அவனது காதலி வஞ்சியோ எத்தகைய அச்சமும் இன்றி, ஆச்சரியமும் இன்றி குப்பனின் ஐயத்தைத் தெளிவிக்கிறாள்.  
  
“ஏமாந்தார்  காசுக்கு எசமானன் என்றிருக்கும் பாகவதன் பாடி”யதாகப் பச்சிலை மூலம் நிரூபிக்கிறாள். பச்சிலைச் செய்தி பாரதிதாசனின் வரம்பிகந்த கற்பனை எனினும்; அக்கற்பனை மூலம் அவர் வரைந்து காட்டும் வஞ்சி என்ற பாத்திரம் கேள்வியறிவால் தலைநிமிர்ந்து நிற்கும் ஒரு கிராமப்புறப் பெண் ஆகும். ஆணைக் காட்டிலும் பெண் அறிவிற் சிறந்தவள் என்று சித்தரிக்க இருபதாம் நூற்றாண்டின் முற்பகுதியில் பாரதிதாசன் துணிந்திருப்பது நோக்கத்தக்கது.  
  
குடும்பவிளக்கு என்னும் குறுங்காப்பியத்தில் பாரதிதாசன் படைத்திருக்கும் கதைத்தலைவி தங்கம் அவரது கற்பனையில் பிறந்த உன்னதமான பெண். விடிவதற்கு முன்னால் கோலமிட்டுத், தன்னைத் திருத்தி, யாழிசைத்து வீட்டிலுள்ள அனைவரையும் துயிலெழுப்பி, ஆறு மணிக்குள் சிற்றுண்டி தயாரித்துப், பின் தன் மக்களுக்குப் பாடம் சொல்லித்தரும் வாத்திச்சியாகி, வயிறார உணவருத்திப் பள்ளிக்குப் பிள்ளைகளை அனுப்புகிறாள். கணவனைக் கடைக்கு அனுப்பியபின் வீட்டிற்குத் தேவையான தையல் வேலை, மரவேலை, கொத்தவேலை, அனைத்தையும் அவளே செய்து, சோர்வின்றி மாமனார் மாமியாருக்கு மருத்துவச்சி ஆகிறாள். மாடு கன்றுகளைப் பராமரித்து, எல்லாருடைய தேவைக்கும் ஏற்ப பதமாகச் சமையலை முடித்து, உணவருந்தி, கணவனின் சோம்பேறித்தனத்திற்கு ஈடுகொடுத்துக் கடையிலும் கல்லாவில் அமர்ந்து பணியாற்றுகிறாள். இந்தப்பாத்திரத்தின் புனைவும், செயல்பாடும்  பாரதிதாசன் என்ற ஆடவர் சமூகப் பிரதிநிதியின் எதிர்பார்ப்பைப் பிரதிபலிப்பதாக அமைந்தாலும்; அவள் வாய்திறந்து பேசும்போதெல்லாம் பெண்கட்குக் கல்வி அறிவு வேண்டும் என்பதை அப்பெண்ணின் கேள்வி அறிவே நிலைநாட்டுகிறது.  
  
>“சமைப்பது பெண்களுக்குத் தவிர்க்கொணாக் கடமையென்றும்  
சமைத்திடும் தொழிலோ நல்ல தாய்மார்க்கே தக்கதென்றும்  
தமிழ்த்திரு நாடுதன்னில் இருக்குமோர் சட்டம்தன்னை  
இமைப்போதில் நீக்கவேண்டில் பெண்கல்வி வேண்டும் யாண்டும்“  
  
என்று விவரமாக வாதிடுகிறாள் தங்கம். கதைத்தலைவன் வேடப்பனின் பாத்திரப் படைப்பே இத்தகு வாதத்திற்குக் காரணம் என்பதை மறுக்க இயலாது.  
  
>“பெண்கட்குக் கல்வி வேண்டும் குடித்தனம் பேணுதற்கே  
பெண்கட்குக் கல்வி வேண்டும் மக்களைப் பேணுதற்கே  
பெண்கட்குக் கல்வி வேண்டும் உலகினைப் பேணுதற்கே  
பெண்கட்குக் கல்வி வேண்டும் கல்வியைப் பேணுதற்கே“  
  
என்று தன்  அனுபவப் பிழிவை ஆணித்தரமாகத் தங்கம் எடுத்துரைக்கிறாள். கல்வி இல்லாத பெண்கள் களர்நிலத்திற்கு ஒப்பாகக்;  கல்வி அறிவுடைய பெண்கள் திருந்திய கழனிக்கு ஒப்பாவர் என்று நன்மக்கள் விளையும் வழியை விதந்தோதுகிறாள். அம்மட்டோடில்லாமல் புதிய கல்வித்துறை பற்றியும் பேசுகிறாள்.  
  
>“சமையல் நூல் வளர்ச்சி வேண்டும்;  
சமையல் கல்வி இல்லம் அமைத்திட வேண்டும் யாண்டும் “  
  
என்று இருபதாம் நூற்றாண்டின் முற்பகுதியிலேயே உணவு தயாரிக்கும் கலைக்குரிய கல்விச்சாலை நிறுவ வேண்டும் என்று தங்கம் மூலம் பாரதிதாசன் பேசுவது பெண்கல்வி குறித்த அவரது கொள்கையை நமக்குத் தெளிவாக்குகிறது.  
  
>“அன்றியும்உன் பெண்டாட்டி அறிவுக்கோர் திருவிளக்காம் “  
  
என்று அவளது மாமியாரும், மாமனாரும் அவரைப் புகழ்கிறார்கள்.  
   
## பட்டுக்கோட்டை கல்யாணசுந்தரனார் படைப்பில் பெண்களின் அறிவும் ஆளுமையும் 
  
இவரது திரைப்படப் பாடல்களில் இடம்பெறும் கிராமப்புறப் பெண்கள் சமூகநிலையை அலசி ஆராயும் கேள்வி அறிவு மிக்கவர்களாகப் படைக்கப்  பட்டுள்ளனர். சும்மா கிடந்த நிலத்தைக் கொத்துவதிலிருந்து தொடங்கி அறுவடை வரை பாடுபடும் விவசாய மக்களுக்கு கையும் காலும் தான் மிச்சம்; வசதியான வாழ்க்கை அமைய வழியில்லை என்று தன் கணவனிடம் எடுத்துக் கூறும் பெண்ணும், டவுனுப்பக்கம் போனா டவுனாகிப் போக நேரிடும் என்று கணவனைத் தடுக்கும் பெண்ணும் கேள்வியறிவு மிக்கவர்களாக இன்றும் எத்தனையோ ஒலிபெருக்கிகளில் முழக்கிக் கொண்டு இருக்கிறார்கள்.  
  
>“ சும்மா கெடந்த நெலத்தக் கொத்தி  
சோம்பலில்லாம நீர் எறச்சி  
கம்மாக்கரையை ஒசத்திக் கட்டி  
களையெடுத்து வெதவெதச்சி  
……………………………………….  
காடு வெளஞ்சென்ன மச்சான் நமக்குக்  
கையும் காலும் தானெ மிச்சம் “,  
  
என்னும் பாடலில் பெண் தனது சமூகச் சிந்தனையை ஆணுக்கு நிகராக எடுத்துக்கூறிக் கேள்வி கேட்கிறாள். இருவரின் உரையாடல் சமூகத்தில் ஆணுக்கும் பெண்ணுக்கும் உள்ள சமநிலைக்குக் கட்டியம் கூறும் முன்னோடியாக அமைந்துள்ளது.  
  
>“ பட்டணந்தான் போகலாமடி பொம்பளெ  
பணம் காசு சேக்கலாமடி - நல்ல  
கட்டாணி முத்தே எங்கண்ணாட்டி. ..  
……………………………………………  
டவுனுப்பக்கம் போகாதீங்க மாப்பிள்ளெ  
டவுனாகிப் போயிருவீங்க - இந்த  
டாம்பீகம் ஏழைக்கு ஆகாது மயக்கம்  
வேணாம் என். ………...மாமா. “  
  
இப்பாடலில் கிராமப்புறக் கணவனும், மனைவியும் தம் எதிர்காலத்தைத் திட்டமிடுகின்றனர். நகைச்சுவைப் பாடலாக எழுதப்பட்டிருப்பினும் பாடல் தோன்றிய காலகட்டத்தில்; ஆணின் முடிபை எதிர்த்துப் புரட்சிகரமாகப் பெண்ணைப் பேசவைத்த பெருமைக்குரியது என்பதை மறுக்கவியலாது. இப்பாடல்கள் காலத்தை வென்று நிலைத்திருப்பதன் காரணம்; இவற்றில் விஞ்சி நிற்கும் கிராமப்புறப் பெண்களின் கேள்வி அறிவு தான் எனில் மிகையாகாது.  
  
## முடிவுரை 
  
பத்தொன்பதாம் நூற்றாண்டில் மிதவாதப் போக்குடன் படைத்துக் காட்டப்பட்ட பெண்சமூகம் 20ம் நூற்றாண்டில் கல்விக்காக சுதந்திரத்தைத் தாமே கையிலெடுத்த உன்னத நிலையுடன் பாரதியார் பாடல்களில் தீர்க்க தரிசனத்தோடு சித்தரிக்கப்  பட்டுள்ளது. ஆண்வர்க்கத்தின் எதிர்பார்ப்பைச் சித்தரிப்பதாகச் செயலாற்றினாலும், பேசும்போது பெண்ணின் கேள்வியறிவே கல்வியறிவை வலியுறுத்துவதாக பாரதிதாசன் படைத்துக் காட்டியுள்ளார். ஆணைக் காட்டிலும் பெண்ணின் கேள்வியறிவு மிகுந்தது என்கிறார். பட்டுக்கோட்டை கல்யாணசுந்தரனாரின் திரைப்படப் பாடல்கள் திரைக்கதைச் சூழலுக்கேற்ற படைப்புகள் தாம் எனினும்; பெண்களின் கேள்வியறிவு ஆண்களுடன் சமூகநிலை குறித்து அளவளாவிக், கேள்விகேட்டு, ஆராயும் மனப்பாங்கினதாகவும்; அறிவுறுத்தும் மனப்பாங்கு  உடையதாகவும் சித்தரிக்கப்பட்டுள்ளது.  
  
## துணைநூற்பட்டியல்
  
- பாரதியார் பாடல்கள்  
- பாரதிதாசன் பாடல்கள்  
- பட்டுக்கோட்டை கல்யாண சுந்தரனார் பாடல்கள்  
- வேதநாயகம்பிள்ளை- பெண்மதிமாலை    
