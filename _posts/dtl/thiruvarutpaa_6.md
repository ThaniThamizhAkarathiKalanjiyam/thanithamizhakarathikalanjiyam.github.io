## அறிமுகம்    
    
**வள்ளலார் நூல்கள்**    
    
# திருவருட்பா 6    
    
>ஆசிரியர்    
**வள்ளலார்**    
     
    
பதிப்பு    
2019-03-09-      
    
## கைபேசி தொகுப்புரை    
  
வள்ளலார் என்று அழைக்கப்படும் இராமலிங்க அடிகளார் (அக்டோபர் 5, 1823 – சனவரி 30, 1874) ஓர் ஆன்மீகவாதி ஆவார். இவர் சத்திய ஞான சபையை நிறுவியவர். [1] "வாடிய பயிரைக் கண்டபோதெல்லாம், வாடினேன்" என்று பாடியவர் இவர்.[2] திருவருட்பிரகாச வள்ளலார் என்ற சிறப்பு பெயர் பெற்றவர். கடவுள் ஒருவரே என்ற கருத்தை வலியுறுத்தியவர்.  
  
சாதி சமய வேறுபாட்டுக்கு எதிரான தமது நிலைப்பாடு காரணமாக, சமுதாயத்தின் பழைமைப் பற்றால் பெரிதும் பாதிக்கப்பட்டவர். வள்ளலாருக்கு எதிராக வழக்குமன்றத்தில் வழக்கு தொடர்ந்தவர் ஆறுமுக நாவலர்.[3]  
  
**பிறப்பு**  
இவர் கடலூர் மாவட்டம் சிதம்பரத்தில் இருந்து 10 மைல் தொலைவில் உள்ள மருதூரில் புரட்டாசி 19 (05.10.1823)இல் கருணீகர் குலத்தில் பிறந்தவர். பெற்றோர் இராமையாபிள்ளை, சின்னம்மையார். இவரோடு சபாபதி, பரசுராமன், உண்ணாமுலை, சுந்தராம்பாள் ஆகிய நால்வரும் உடன்பிறந்தவர்கள். இராமலிங்கர் பிறந்த ஆறாம் மாதத்திலேயே தந்தையை இழந்தார். தாயார் குழந்தைகளோடு பொன்னேரி சென்று வாழ்ந்தார். பின்னர் சென்னையில் ஏழுகிணறு பகுதி 39, வீராசாமி பிள்ளை தெருவில் உள்ள வீட்டில் குடியேறினார். அண்ணன் சபாபதி சமயச் சொற்பொழிவு செய்து வந்தார்.  
  
**பசியாற்றல்**  
  
அரிசி மூட்டைகள் இருக்கும் இராமலிங்க அடிகளால் உருவாக்கப்பட்ட தருமசாலை  
இராமலிங்க அடிகள் 23–5–1867 அன்று வடலூர் மக்களிடம் இருந்து 80 காணி நிலம் பெற்று தருமசாலையை தொடங்கினார். இந்த தருமசாலைக்கு வந்தவர்களுக்கு 3 வேளையும் உணவு வழங்கப்பட்டது. தற்போது தருமசாலைக்கான உணவுப்பொருட்களை தமிழக அரசு குறைந்த விலைக்கு வழங்கி வருகிறது என்பது பாராட்டுக்கு உரியதாகும்.[4] மக்களின் மிகுந்த துயரங்களுள் ஒன்றான பசியைப் போக்கிட வள்ளலார் வழி வகுத்தார். இன்றளவும் வள்ளலார் பெயரால் லட்சக்கணக்கான மக்களுக்குப் பசியாற்றப்படுகிறது. வடலூரில் தலைமை இடம் இருந்தாலும், உலகமெங்கும் அவரது கொள்கையைப் பின்பற்றுகின்றவர்கள் பசியாற்றுகிறார்கள்.  
  
**வள்ளலாரின் பன்முக ஆற்றல்கள்**  
  
- அருளாசிரியர்  
- இதழாசிரியர்  
- இறையன்பர்  
- உரையாசிரியர்  
- சமூக சீர்திருத்தவாதி  
- சித்தமருத்துவர்  
- சிறந்த சொற்பொழிவாளர்  
- ஞானாசிரியர்  
- தீர்க்கதரிசி  
- நூலாசிரியர்  
- பசிப் பிணி போக்கிய அருளாளர்  
- பதிப்பாசிரியர்  
- போதகாசிரியர்  
- மொழி ஆய்வாளர் (தமிழ்)  
- பண்பாளர்  
  
**சர்வ சமய சமரச சுத்த சன்மார்கம்**  
  
இராமலிங்க அடிகளால் நிறுவப்பட்ட சத்திய ஞான தர்ம சபையின் முக்கிய நுழைவாயில்,வடலூர்  
எல்லா மதங்களிலும் உள்ள உண்மை ஒன்றே என்பதை குறிக்கும் வண்ணம் இவர் தோற்றுவித்த மார்கத்திற்கு சர்வ சமய சமரச சுத்த சன்மார்க்கம் என்று பெயரிட்டார். உண்மையான ஞானி என்பதால் சாதிய பாகுபாடுகளை சாடினார் அதனால் உயர் சாதி இந்துக்களின் எதிர்ப்பை சம்பாதித்தார், இருப்பினும் தொடர்ந்து தன் வழியே பயணப்பட்டார்.  
  
தன் வாழ்வின் பெரும்பகுதியைச் சென்னையில் கழித்த இவர், நவீன சமுதாயங்களின் பிரச்சினைகளை உணர்ந்திருந்தார். அனைத்துச் சமய நல்லிணக்கத்திற்காக சன்மார்க்க சங்கத்தை நிறுவினார். அறிவுநெறி விளங்க சிதம்பரம் அருகே உள்ள வடலூரில் சத்திய ஞானசபையை அமைத்தார். இத்தகு உயரிய நோக்கங்களுக்காக தன் வாழ்நாளை அர்ப்பணித்துப் பணியாற்றினார். 1867ஆம் ஆண்டில் மக்களின் பசித்துயர் போக்க சத்திய தரும சாலையையும் நிறுவினார். அவர் வாழ்ந்த காலத்தில் அவருடைய சிந்தனைகள் மிகவும் முற்போக்குடையதாகக் கருதப்பட்டாலும், தற்பொழுது உலகெங்கும் அவருடைய சிந்தனைகளுக்கு ஒத்த கொள்கைகள் புரிந்துகொள்ளப்பட்டு பின்பற்றப்படுகின்றன.  
  
**இவருடைய காலத்தில் இருந்தவர்கள்**  
  
- ஆறுமுக நாவலர்  
- மீனாட்சிசுந்தரம் பிள்ளை  
- காஞ்சிபுரம் சபாபதி முதலியார்  
  
**இராமலிங்க அடிகள் கொள்கைகள்**  
  
இறந்தவர்களை எரிக்கக் கூடாது. சமாதி வைத்தல் வேண்டும்  
எதிலும் பொது நோக்கம் வேண்டும்  
எந்த உயிரையும் கொல்லக்கூடாது  
எல்லா உயிர்களும் நமக்கு உறவுகளே. அவற்றைத் துன்புறுத்தக்கூடாது  
சிறு தெய்வ வழிபாடு கூடாது. அவற்றின் பெயரால் பலி இடுதலும் கூடாது  
பசித்தவர்களுக்கு சாதி, மதம், இனம், மொழி முதலிய வேறுபாடு கருதாது உணவளித்தல் வேண்டும்  
புலால் உணவு உண்ணக்கூடாது  
கடவுள் ஒருவரே. அவர் அருட்பெருஞ்சோதி ஆண்டவர்  
சாதி, மதம், இனம், மொழி முதலிய வேறுபாடு கூடாது  
மத வெறி கூடாது  
எம்மத நிலையும் நின் அருள்  
  
நிலையில் இலங்குதல் அறிந்தனன் எல்லாம் சம்மதம் ஆக்கிக் கொள்கின்றேன் அல்லால் தனித்து வேறு எண்ணியது உண்டோ? செம்மல் உன்பாதம் அறிய நான் அறியேன் சிறிதும் இங்கு இனித்துயர்ஆற்றேன் இம்மதிக்கு அடியேன் குறித்தவாறு உள்ளது இயற்றுவது உன்கடன்  
  
எந்தாய்  
  
—திருவருட்பா, ஆறாம் திருமுறை ,3639  
அதாவது எந்த சமயத்தின் நிலைப்பாட்டையும், எல்லா மத நெறிகளையும் சம்மதம் ஆக்கிக் கொள்கிறேன் என்கிறார்.  
  
**வளரும் பிள்ளைகளுக்கு வள்ளலார் வழங்கிய அறிவுரைகள்**  
  
நல்லோர் மனதை நடுங்கச் செய்யாதே  
தானம் கொடுப்போரைத் தடுத்து நிறுத்தாதே  
மனமொத்த நட்புக்கு வஞ்சகம் செய்யாதே  
ஏழைகள் வயிறு எரியச் செய்யாதே  
பொருளை இச்சித்துப் பொய் சொல்லாதே  
பசித்தோர் முகத்தைப் பாராதிராதே  
இரப்போர்க்குப் பிச்சை இல்லை என்னாதே  
குருவை வணங்கக் கூசி நிற்காதே  
வெயிலுக்கு ஒதுங்கும் விருட்சம் அழிக்காதே  
தந்தை தாய் மொழியைத் தள்ளி நடக்காதே  
  
**வள்ளலார் பதிப்பித்தவை**  
  
- சின்மய தீபிகை  
- ஒழிவிலொடுக்கம்  
- தொண்டைமண்டல சதகம்  
  
**இயற்றிய உரைநடை**  
  
- மனுமுறைகண்ட வாசகம்  
- ஜீவகாருண்ய ஒழுக்கம்  
  
**திருவருட்பா**  
  
இவர் பாடிய ஆறாயிரம் பாடல்களின் திரட்டு, திருவருட்பா என்று அழைக்கப்படுகிறது.[5] இது ஆறு திருமுறைகளாக பகுக்கப்பட்டு உள்ளது. திருவருட்பா, முதலில் இராமலிங்கஅடிகளின் தலைமைச் சீடர் தொழுவூர் வேலாயுதனாரால் நான்கு திருமுறைகளாக வெளியிடப்பட்டன. பின்னர் ஐந்தாம், ஆறாம் திருமுறைகள் வெளியிடப்பட்டன. முன்னாள் தமிழக அறநிலையத்துறை ஆணையாளர் பாலகிருஷ்ணன், இராமலிங்கரின் உரைநடை, கடிதங்கள் முதலியவற்றைத் தனி நூலாகத் தொகுத்து வெளியிட்டார். பின்னர் ஊரன் அடிகளும் காலமுறைப் பதிப்பு வெளியிட்டுள்ளார்.  
  
**அருள் விளக்க மாலைப் பாடல் (4174)**  
நால்வருணம் ஆசிரமம் ஆசாரம் முதலா  
நவின்றகலைச் சரிதம் எலாம் பிள்ளைவிளை யாட்டே  
மேல்வருணம் தோல்வருணம் கண்டறிவார்  
இலைநீ விழித்திதுப்பார் என்றெனக்கு விளம்பியசற் குருவே  
  
  
  
**கண்டன நூல்கள்**  
வள்ளலார் எழுதிய திருவருட்பாவுக்கு எதிராக பல கண்டன நூல்கள் வெளிவந்தன. வள்ளலார் மேற்கொண்ட சமய சீர்திருத்தத்தால் அவரை அன்றைய சைவவாதிகள் ஏற்கவில்லை. இதன் தொடர்ச்சியாக வள்ளலார் எழுத்துக்களையும் புறம் தள்ளினர். எதிர்ப்பு தெரிவித்து கண்டனம் செய்தனர். வள்ளலார் முன் வைத்த மாற்றுப் பண்பாட்டையும் மறுத்தனர். 1868 இல் சண்முகம் பிள்ளை என்பவரால் திருவருட்பா தூஷண பரிகாரம் என்னும் நூலின் வழி இவ்விவாதம் தொடங்க ஆரம்பித்தது. 1869 இல் போலியருட்பா மறுப்பு என்ற நூல் எழுதப்பட்டது; இது அருட்பா அல்ல, போலி அருட்பா என்று பல காரணங்களைக் கூறி இந்நூல் மறுத்தது. இதற்கு எதிராக 12 கண்டன நூல்கள் வெளிவந்தன.  
  
1904 இல் நா. கதிரைவேற்பிள்ளை வள்ளலாருக்கு எதிராக இராமலிங்கம் பிள்ளை பாடல் ஆபாச தர்ப்பணம் அல்லது மருட்பா மறுப்பு என்ற நூலை எழுதி வெளியிட்டார். இந்நூலுக்கு மறுப்பாக ம.தி. பானுகவி என்பவர், 1905 இல் இராமலிங்கம் பிள்ளை பாடல் ஆபாச தர்ப்பண கண்டன நியாய வச்சிர குடாரம் என்ற நூலை எழுதி வெளியிட்டார். சைவ சமயத்தில் சீர்திருத்தம் செய்த வள்ளலாரை பழைமை வாதிகள் ஏற்றுக் கொள்ள மறுத்த நிகழ்வுகளாகவே இக்கண்டன நூல் போக்குகளைப் பார்க்கலாம்.[7]  
  
**நினைவு அஞ்சல்தலை**  
இந்திய அரசு இவரது சேவையை கருத்தில் கொண்டு 2007 ஆகஸ்ட் 17ல் அஞ்சல்தலை வெளியிட்டு சிறப்பித்தது.[8]  


இப்பாடல்கள் அனைத்தும் http://www.thiruarutpa.org என்னும் தளத்தில் இருந்து பெறப்பட்டவை. இந்த கைபேசியாக்கம் தனிச் சுற்றுக்கு உருவாக்கப் பட்டு உள்ளது.
    
**கைபேசியாக்கம்,    
மு.பிச்சைமுத்து**    
2019-03-09-  
  
## Creative Commons Public Licenses  
  
<a rel="license" href="http://creativecommons.org/licenses/by/4.0/"><img alt="Creative Commons License" style="border-width:0" src="https://i.creativecommons.org/l/by/4.0/88x31.png" /></a><br />This work is licensed under a <a rel="license" href="http://creativecommons.org/licenses/by/4.0/">Creative Commons Attribution 4.0 International License</a>.  
ஆறாம் திருமுறை / Sixth Thirumurai  
  
##  001\. பரசிவ வணக்கம்  
parasiva vaṇakkam  
  
  
  
  
 திருச்சிற்றம்பலம்  
  
  
 குறள்வெண்பா  
  
**1.** எல்லாம் செயல்கூடும் என்ஆணை அம்பலத்தே   
எல்லாம்வல் லான்தனையே ஏத்து197.  
  
  
 நேரிசை வெண்பா  
  
**2.** இன்றுவரு மோநாளைக் கேவருமோ அல்லதுமற்   
றென்றுவரு மோஅறியேன் எங்கோவே - துன்றுமல  
வெம்மாயை அற்று வெளிக்குள் வெளிகடந்து  
சும்மா இருக்கும் சுகம்.  
  
  
 எண்சீர்க்கழிநெடிலடி ஆசிரிய விருத்தம்  
  
**3.** திருவிளங்கச் சிவயோக சித்திஎலாம் விளங்கச்   
சிவஞான நிலைவிளங்கச் சிவானுபவம் விளங்கத்  
தெருவிளங்கு திருத்தில்லைத் திருச்சிற்றம் பலத்தே  
திருக்கூத்து விளங்கஒளி சிறந்ததிரு விளக்கே  
உருவிளங்க உயிர்விளங்க உணர்ச்சியது விளங்க  
உலகமெலாம் விளங்கஅருள் உதவுபெருந் தாயாம்  
மருவிளங்கு குழல்வல்லி மகிழ்ந்தொருபால் விளங்க  
வயங்குமணிப் பொதுவிளங்க வளர்ந்தசிவக் கொழுந்தே.  
  
  
 எழுசீர்க் கழிநெடிலடி ஆசிரிய விருத்தம்  
  
**4.** அன்பெனும் பிடியுள் அகப்படும் மலையே   
அன்பெனும் குடில்புகும் அரசே  
அன்பெனும் வலைக்குட் படுபரம் பொருளே  
அன்பெனும் கரத்தமர் அமுதே  
அன்பெனும் கடத்துள் அடங்கிடும் கடலே  
அன்பெனும் உயிர்ஒளிர் அறிவே  
அன்பெனும் அணுவுள் ளமைந்தபே ரொளியே  
அன்புரு வாம்பர சிவமே.  
  
  
  
  * * * *  
  
  * 197\. தாளைஏத்து - முதற்பதிப்பு, பொ. சு. பதிப்பு.  
  
ஆறாம் திருமுறை / Sixth Thirumurai  
  
##  002\. அருட்பெருஞ்ஜோதி அகவல்  
aruṭperuñjōti akaval  
  
  
  
  
 நிலைமண்டில ஆசிரியப்பா  
  
  
 திருச்சிற்றம்பலம்  
  
**1.** அருட்பெருஞ் ஜோதி யருட்பெருஞ் சோதி   
அருட்பெருஞ் ஜோதி யருட்பெருஞ் ஜோதி  
  
**2.** அருட்சிவ நெறிசா ரருட்பெரு நிலைவாழ்   
அருட்சிவ பதியா மருட்பெருஞ் ஜோதி  
  
**3.** ஆகம முடிமேல் ஆரண முடிமேல்   
ஆகநின் றோங்கிய வருட்பெருஞ் ஜோதி  
  
**4.** இகநிலைப் பொருளாய்ப் பரநிலைப் பொருளாய்   
அகமறப் பொருந்திய வருட்பெருஞ் ஜோதி  
  
**5.** ஈனமின் றிகபரத் திரண்டின்மேற் பொருளாய்   
ஆனலின் றோங்கிய வருட்பெருஞ் ஜோதி  
  
**6.** உரைமனங் கடந்த வொருபெரு வெளிமேல்   
அரைசுசெய் தோங்கு மருட்பெருஞ் ஜோதி  
  
**7.** ஊக்கமு முணர்ச்சியு மொளிதரு மாக்கையும்   
ஆக்கமு மருளிய வருட்பெருஞ் ஜோதி  
  
**8.** எல்லையில் பிறப்பெனு மிருங்கடல் கடத்தியென்   
அல்லலை நீக்கிய வருட்பெருஞ் ஜோதி  
  
**9.** ஏறா நிலைமிசை யேற்றியென் றனக்கே   
ஆறாறு காட்டிய வருட்பெருஞ் ஜோதி  
  
**10.** ஐயமுந் திரிபு மறுத்தென துடம்பினுள்   
ஐயமு நீக்கிய வருட்பெருஞ் ஜோதி  
  
**11.** ஒன்றென விரண்டென வொன்றிரண் டெனவிவை   
யன்றென விளங்கிய வருட்பெருஞ் ஜோதி  
  
**12.** ஓதா துணர்ந்திட வொளியளித் தெனக்கே   
ஆதார மாகிய வருட்பெருஞ் ஜோதி  
  
**13.** ஔவிய மாதியோ ராறுந் தவிர்த்தபேர்   
அவ்வியல் வழுத்து மருட்பெருஞ் ஜோதி  
  
**14.** திருநிலைத் தனிவெளி சிவவெளி யெனுமோர்   
அருள்வெளிப் பதிவள ரருட்பெருஞ் ஜோதி  
  
**15.** சுத்தசன் மார்க்க சுகத்தனி வெளியெனும்   
அத்தகைச் சிற்சபை யருட்பெருஞ் ஜோதி  
  
**16.** சுத்தமெய்ஞ் ஞான சுகோதய வெளியெனு   
அத்து விதச்சபை யருட்பெருஞ் ஜோதி  
  
**17.** தூயக லாந்த சுகந்தரு வெளியெனும்   
ஆயசிற் சபையி லருட்பெருஞ் ஜோதி  
  
**18.** ஞானயோ காந்த நடத்திரு வெளியெனும்   
ஆனியில் சிற்சபை யருட்பெருஞ் ஜோதி  
  
**19.** விமலபோ தாந்தமா மெய்ப்பொருள் வெளியெனும்   
அமலசிற் சபையி லருட்பெருஞ் ஜோதி  
  
**20.** பெரியநா தாந்தப் பெருநிலை வெளியெனும்   
அரியசிற் றம்பலத் தருட்பெருஞ் ஜோதி  
  
**21.** சுத்தவே தாந்தத் துரியமேல் வெளியெனும்   
அத்தகு சிற்சபை யருட்பெருஞ் ஜோதி  
  
**22.** சுத்தசித் தாந்த சுகப்பெரு வெளியெனும்   
அத்தனிச் சிற்சபை யருட்பெருஞ் ஜோதி  
  
**23.** தகரமெய்ஞ் ஞானத் தனிப்பெரு வெளியெனும்   
அகர நிலைப்பதி யருட்பெருஞ் ஜோதி  
  
**24.** தத்துவா தீத தனிப்பொருள் வெளியெனும்   
அத்திரு வம்பலத் தருட்பெருஞ் ஜோதி  
  
**25.** சச்சிதா னந்தத் தனிப்பர வெளியெனும்   
அச்சிய லம்பலத் தருட்பெருஞ் ஜோதி  
  
**26.** சாகாக் கலைநிலை தழைத்திடு வெளியெனும்   
ஆகா யத்தொளி ரருட்பெருஞ் ஜோதி  
  
**27.** காரண காரியங் காட்டிடு வெளியெனும்   
ஆரணச் சிற்சபை யருட்பெருஞ் ஜோதி  
  
**28.** ஏக மனேக மெனப்பகர் வெளியெனும்   
ஆகமச் சிற்சபை யருட்பெருஞ் ஜோதி  
  
**29.** வேதா கமங்களின் விளைவுகட் கெல்லாம்   
ஆதார மாஞ்சபை யருட்பெருஞ் ஜோதி  
  
**30.** என்றா தியசுடர்க் கியனிலை யாயது   
வன்றாந் திருச்சபை யருட்பெருஞ் ஜோதி  
  
**31.** சமயங் கடந்த தனிப்பொருள் வெளியாய்   
அமையுந் திருச்சபை யருட்பெருஞ் ஜோதி  
  
**32.** முச்சுடர் களுமொளி முயங்குற வளித்தருள்   
அச்சுட ராஞ்சபை யருட்பெருஞ் ஜோதி  
  
**33.** துரியமுங் கடந்த சுகபூ ரணந்தரும்   
அரியசிற் றம்பலத் தருட்பெருஞ் ஜோதி  
  
**34.** எவ்வகைச் சுகங்களு மினிதுற வளித்தருள்   
அவ்வகைச் சிற்சபை யருட்பெருஞ் ஜோதி  
  
**35.** இயற்கையுண் மையதா யியற்கையின் பமுமாம்   
அயர்ப்பிலாச் சிற்சபை யருட்பெருஞ் ஜோதி  
  
**36.** சாக்கிரா தீதத் தனிவெளி யாய்நிறை   
வாக்கிய சிற்சபை யருட்பெருஞ் ஜோதி  
  
**37.** சுட்டுதற் கரிதாஞ் சுகாதீத வெளியெனும்   
அட்டமேற் சிற்சபை யருட்பெருஞ் ஜோதி  
  
**38.** நவந்தவிர் நிலைகளு நண்ணுமோர் நிலையாய்   
அவந்தவிர் சிற்சபை யருட்பெருஞ் ஜோதி  
  
**39.** உபயபக் கங்களு மொன்றெனக் காட்டிய   
அபயசிற் சபையி லருட்பெருஞ் ஜோதி  
  
**40.** சேகர மாம்பல சித்தி நிலைக்கெலாம்   
ஆகர மாஞ்சபை யருட்பெருஞ் ஜோதி  
  
**41.** மனாதிகட் கரிய மதாதீத வெளியாம்   
அனாதிசிற் சபையி லருட்பெருஞ் ஜோதி  
  
**42.** ஓதிநின் றுணர்ந்துணர்ந் துணர்தற் கரிதாம்   
ஆதிசிற் சபையி லருட்பெருஞ் ஜோதி  
  
**43.** வாரமு மழியா வரமுந் தருந்திரு   
வாரமு தாஞ்சபை யருட்பெருஞ் ஜோதி  
  
**44.** இழியாப் பெருநல மெல்லா மளித்தருள்   
அழியாச் சிற்சபை யருட்பெருஞ் ஜோதி  
  
**45.** கற்பம் பலபல கழியினு மழிவுறா   
அற்புதந் தருஞ்சபை யருட்பெருஞ் ஜோதி  
  
**46.** எனைத்துந் துன்பிலா வியலளித் தெண்ணிய   
வனைத்துந் தருஞ்சபை யருட்பெருஞ் ஜோதி  
  
**47.** பாணிப் பிலதாய்ப் பரவினோர்க் கருள்புரி   
ஆணிப்பொ னம்பலத் தருட்பெருஞ் ஜோதி  
  
**48.** எம்பல மெனத்தொழு தேத்தினோர்க் கருள்புரி   
அம்பலத் தாடல்செய் யருட்பெருஞ் ஜோதி  
  
**49.** தம்பர ஞான சிதம்பர மெனுமோர்   
அம்பரத் தோங்கிய அருட்பெருஞ் ஜோதி  
  
**50.** எச்சபை பொதுவென வியம்பின ரறிஞர்கள்   
அச்சபை யிடங்கொளு மருட்பெருஞ் ஜோதி  
  
**51.** வாடுத னீக்கிய மணிமன் றிடையே   
ஆடுதல் வல்ல வருட்பெருஞ் ஜோதி  
  
**52.** நாடகத் திருச்செய னவிற்றிடு மொருபே   
ராடகப் பொதுவொளி ரருட்பெருஞ் ஜோதி  
  
**53.** கற்பனை முழுவதும் கடந்தொளி தருமோர்   
அற்புதச் சிற்சபை யருட்பெருஞ் ஜோதி  
  
**54.** ஈன்றநற் றாயினு மினிய பெருந்தய   
வான்றசிற் சபையி லருட்பெருஞ் ஜோதி  
  
**55.** இன்புறு நானுளத் தெண்ணியாங் கெண்ணியாங்   
கன்புறத் தருசபை யருட்பெருஞ் ஜோதி  
  
**56.** எம்மையு மென்னைவிட் டிறையும் பிரியா   
தம்மையப் பனுமா மருட்பெருஞ் ஜோதி  
  
**57.** பிரிவுற் றறியாப் பெரும்பொரு ளாயென்   
னறிவுக் கறிவா மருட்பெருஞ் ஜோதி  
  
**58.** சாதியு மதமுஞ் சமயமுங் காணா   
ஆதிய நாதியா மருட்பெருஞ் ஜோதி  
  
**59.** தநுகர ணாதிக டாங்கடந் தறியுமோர்   
அநுபவ மாகிய வருட்பெருஞ் ஜோதி  
  
**60.** உனுமுணர் வுணர்வா யுணர்வெலாங் கடந்த   
அநுபவா தீத வருட்பெருஞ் ஜோதி  
  
**61.** பொதுவுணர் வுணரும் போதலாற் பிரித்தே   
அதுவெனிற் றோன்றா வருட்பெருஞ் ஜோதி  
  
**62.** உளவினி லறிந்தா லொழியமற் றளக்கின்   
அளவினி லளவா வருட்பெருஞ் ஜோதி  
  
**63.** என்னையும் பணிகொண் டிறவா வரமளித்   
தன்னையி லுவந்த வருட்பெருஞ் ஜோதி  
  
**64.** ஓதியோ தாம லுறவெனக் களித்த   
ஆதியீ றில்லா வருட்பெருஞ் ஜோதி  
  
**65.** படியடி வான்முடி பற்றினுந் தோற்றா   
அடிமுடி யெனுமோ ரருட்பெருஞ் ஜோதி  
  
**66.** பவனத் தினண்டப் பரப்பினெங் கெங்கும்   
அவனுக் கவனா மருட்பெருஞ் ஜோதி  
  
**67.** திவளுற் றவண்டத் திரளினெங் கெங்கும்   
அவளுக் கவளா மருட்பெருஞ் ஜோதி  
  
**68.** மதனுற்ற வண்ட வரைப்பினெங் கெங்கும்   
அதனுக் கதுவா மருட்பெருஞ் ஜோதி  
  
**69.** எப்பாலு மாய்வெளி யெல்லாங் கடந்துமேல்   
அப்பாலு மாகிய வருட்பெருஞ் ஜோதி  
  
**70.** வல்லதா யெல்லா மாகியெல் லாமும்   
அல்லதாய் விளங்கு மருட்பெருஞ் சோதி  
  
**71.** எப்பொருள் மெய்ப்பொரு ளென்பர்மெய் கண்டோர்   
அப்பொரு ளாகிய அருட்பெருஞ் ஜோதி  
  
**72.** தாங்ககி லாண்ட சராசர நிலைநின்   
றாங்குற விளங்கு மருட்பெருஞ் ஜோதி  
  
**73.** சத்தர்க ளெல்லாந் தழைத்திட வகம்புறத்   
தத்திசை விளங்கு மருட்பெருஞ் ஜோதி  
  
**74.** சத்திக ளெல்லாந் தழைக்கவெங் கெங்கும்   
அத்தகை விளங்கு மருட்பெருஞ் ஜோதி  
  
**75.** முந்துறு மைந்தொழின் மூர்த்திகள் பலர்க்கும்   
ஐந்தொழி லளிக்கு மருட்பெருஞ் ஜோதி  
  
**76.** பெரிதினும் பெரிதாய்ச் சிறிதினுஞ் சிறிதாய்   
அரிதினு மரிதா மருட்பெருஞ் ஜோதி  
  
**77.** காட்சியுங் காணாக் காட்சியு மதுதரும்   
ஆட்சியு மாகிய வருட்பெருஞ் ஜோதி  
  
**78.** இன்புறு சித்திக ளெல்லாம் புரிகவென்   
றன்புட னெனக்கரு ளருட்பெருஞ் ஜோதி  
  
**79.** இறவா வரமளித் தென்னைமே லேற்றிய   
அறவாழி யாந்தனி யருட்பெருஞ் ஜோதி  
  
**80.** நானந்த மில்லா நலம்பெற வெனக்கே   
ஆனந்த நல்கிய வருட்பெருஞ் ஜோதி  
  
**81.** எண்ணிய வெண்ணியாங் கியற்றுக வென்றெனை   
யண்ணியுள் ளோங்கு மருட்பெருஞ் ஜோதி  
  
**82.** மேயினை மெய்ப்பொருள் விளங்கினை நீயது   
வாயினை யென்றரு ளருட்பெருஞ் ஜோதி  
  
**83.** எண்ணிற் செழுந்தே னினியதெள் ளமுதென   
அண்ணித் தினிக்கு மருட்பெருஞ் ஜோதி  
  
**84.** சிந்தையிற் றுன்பொழி சிவம்பெறு கெனத்தொழி   
லைந்தையு மெனக்கரு ளருட்பெருஞ் ஜோதி  
  
**85.** எங்கெங் கிருந்துயி ரேதெது வேண்டினும்   
அங்கங் கிருந்தரு ளருட்பெருஞ் ஜோதி  
  
**86.** சகமுதற் புறப்புறந் தங்கிய வகப்புறம்   
அகம்புற முற்றுமா மருட்பெருஞ் ஜோதி  
  
**87.** சிகரமும் வகரமுஞ் சேர்தனி யுகரமும்   
அகரமு மாகிய வருட்பெருஞ் ஜோதி  
  
**88.** உபரச வேதியி னுபயமும் பரமும்   
அபரமு மாகிய வருட்பெருஞ் ஜோதி  
  
**89.** மந்தண மிதுவென மறுவிலா மதியால்   
அந்தணர் வழுத்து மருட்பெருஞ் ஜோதி  
  
**90.** எம்புயக் கனியென வெண்ணுவா ரிதய   
வம்புயத் தமர்ந்த வருட்பெருஞ் ஜோதி  
  
**91.** செடியறுத் தேதிட தேகமும் போகமும்   
அடியருக் கேதரு மருட்பெருஞ் ஜோதி  
  
**92.** துன்பறுத் தொருசிவ துரிய சுகந்தனை   
அன்பருக் கேதரு மருட்பெருஞ் ஜோதி  
  
**93.** பொதுவது சிறப்பது புதியது பழயதென்   
றதுவது வாய்த்திக ழருட்பெருஞ் ஜோதி  
  
**94.** சேதனப் பெருநிலை திகழ்தரு மொருபரை   
யாதனத் தோங்கிய வருட்பெருஞ் ஜோதி  
  
**95.** ஓமயத் திருவுரு வுவப்புட னளித்தெனக்   
காமயத் தடைதவி ரருட்பெருஞ் ஜோதி  
  
**96.** எப்படி யெண்ணிய தென்கருத் திங்கெனக்   
கப்படி யருளிய வருட்பெருஞ் ஜோதி  
  
**97.** எத்தகை விழைந்தன வென்மன மிங்கெனக்   
கத்தகை யருளிய வருட்பெருஞ் ஜோதி  
  
**98.** இங்குறத் திரிந்துள மிளையா வகையெனக்   
கங்கையிற் கனியா மருட்பெருஞ் ஜோதி  
  
**99.** பாருயப் புரிகெனப் பணித்தெனக் கருளியென்   
ஆருயிர்க் குள்ளொளி ரருட்பெருஞ் ஜோதி  
  
**100.** தேவியுற் றொளிர்தரு திருவுரு வுடனென   
தாவியிற் கலந்தொளி ரருட்பெருஞ் ஜோதி  
  
**101.** எவ்வழி மெய்வழி யென்பவே தாகமம்   
அவ்வழி யெனக்கரு ளருட்பெருஞ் ஜோதி  
  
**102.** வையமும் வானமும் வாழ்த்திட வெனக்கருள்   
ஐயறி வளித்த வருட்பெருஞ் ஜோதி  
  
**103.** சாமா றனைத்துந் தவிர்த்திங் கெனக்கே   
ஆமா றருளிய வருட்பெருஞ் ஜோதி  
  
**104.** சத்திய மாஞ்சிவ சத்த்’யை யீந்தெனக்   
கத்திறல் வளர்க்கு மருட்பெருஞ் ஜோதி  
  
**105.** சாவா நிலையிது தந்தன முனக்கே   
ஆவா வெனவரு ளருட்பெருஞ் ஜோதி  
  
**106.** சாதியு மதமுஞ் சமயமும் பொய்யென   
ஆதியி லுணர்த்திய வருட்பெருஞ் ஜோதி  
  
**107.** மயர்ந்திடேல் சிறிது மனந்தளர்ந் தஞ்சேல்   
அயர்ந்திடே லென்றரு ளருட்பெருஞ் ஜோதி  
  
**108.** தேசுறத் திகழ்தரு திருநெறிப் பொருளியல்   
ஆசறத் தெரித்த வருட்பெருஞ் ஜோதி  
  
**109.** காட்டிய வுலகெலாங் கருணையாற் சித்தியின்   
ஆட்டியல் புரியு மருட்பெருஞ் ஜோதி  
  
**110.** எங்குல மெம்மின மென்பதொண் ணூற்றா   
றங்குல மென்றரு ளருட்பெருஞ் ஜோதி  
  
**111.** எம்மத மெம்மிறை யென்ப வுயிர்த்திரள்   
அம்மத மென்றரு ளருட்பெருஞ் ஜோதி  
  
**112.** கூறிய கருநிலை குலவிய கீழ்மேல்   
ஆறிய லெனவுரை யருட்பெருஞ் ஜோதி  
  
**113.** எண்டர முடியா திலங்கிய பற்பல   
அண்டமு நிறைந்தொளி ரருட்பெருஞ் ஜோதி  
  
**114.** சாருயிர்க் கெல்லாந் தாரக மாம்பரை   
யாருயிர்க் குயிரா மருட்பெருஞ் ஜோதி  
  
**115.** வாழிநீ டூழி வாழியென் றோங்குபே   
ராழியை யளித்த வருட்பெருஞ் ஜோதி  
  
**116.** மாய்ந்தவர் மீட்டும் வருநெறி தந்திதை   
யாய்ந்திடென் றுரைத்த வருட்பெருஞ் ஜோதி  
  
**117.** எச்சநி னக்கிலை யெல்லாம் பெருகவென்று   
அச்சந் தவிர்த்தவென் னருட்பெருஞ் ஜோதி  
  
**118.** நீடுக நீயே நீளுல கனைத்தும்நின்   
றாடுக வென்றவென் னருட்பெருஞ் ஜோதி  
  
**119.** முத்திறல் வடிவமு முன்னியாங் கெய்துறு   
மத்திற லெனக்கரு ளருட்பெருஞ் ஜோதி  
  
**120.** மூவகைச் சித்தியின் முடிபுகள் முழுவதும்   
ஆவகை யெனக்கரு ளருட்பெருஞ் ஜோதி  
  
**121.** கருமசித் திகளின் கலைபல கோடியும்   
அரசுற வெனக்கரு ளருட்பெருஞ் ஜோதி  
  
**122.** யோகசித் திகள்வகை யுறுபல கோடியும்   
ஆகவென் றெனக்கரு ளருட்பெருஞ் ஜோதி  
  
**123.** ஞானசித் தியின்வகை நல்விரி வனைத்தும்   
ஆனியின் றெனக்கரு ளருட்பெருஞ் ஜோதி  
  
**124.** புடையுறு சித்தியின் பொருட்டே முத்தியை   
அடைவதென் றருளிய வருட்பெருஞ் ஜோதி  
  
**125.** முத்தியென் பதுநிலை முன்னுறு சாதனம்   
அத்தக வென்றவென் னருட்பெருஞ் ஜோதி  
  
**126.** சித்தியென் பதுநிலை சேர்ந்த வநுபவம்   
அத்திற லென்றவென் னருட்பெருஞ் ஜோதி  
  
**127.** ஏகசிற் சித்தியே யியலுற வனேகம்   
ஆகிய தென்றவென் னருட்பெருஞ் ஜோதி  
  
**128.** இன்பசித் தியினிய லேக மனேகம்   
அன்பருக் கென்றவென் னருட்பெருஞ் ஜோதி  
  
**129.** எட்டிரண் டென்பன வியலுமுற் படியென   
அட்டநின் றருளிய வருட்பெருஞ் ஜோதி  
  
**130.** இப்படி கண்டனை யினியுறு படியெலாம்   
அப்படி யேயெனு மருட்பெருஞ் ஜோதி  
  
**131.** படிமுடி கடந்தனை பாரிது பாரென   
அடிமுடி காட்டிய வருட்பெருஞ் ஜோதி  
  
**132.** ஜோதியுட் ஜோதியின் சொருபமே யந்த   
மாதியென் றருளிய வருட்பெருஞ் ஜோதி  
  
**133.** இந்தசிற் ஜோதியி னியலுரு வாதி   
யந்தமென் றருளிய வருட்பெருஞ் ஜோதி  
  
**134.** ஆதியு மந்தமு மறிந்தனை நீயே   
ஆதியென் றருளிய வருட்பெருஞ் ஜோதி  
  
**135.** நல்லமு தென்னொரு நாவுளங் காட்டியென்   
அல்லலை நீக்கிய வருட்பெருஞ் ஜோதி  
  
**136.** கற்பக மென்னுளங் கைதனிற் கொடுத்தே   
அற்புத மியற்றெனு மருட்பெருஞ் ஜோதி  
  
**137.** கதிர்நல மென்னிரு கண்களிற் கொடுத்தே   
அதிசய மியற்றெனு மருட்பெருஞ் ஜோதி  
  
**138.** அருளொளி யென்றனி யறிவினில் விரித்தே   
அருணெறி விளக்கெனு மருட்பெருஞ் ஜோதி  
  
**139.** பரையொளி யென்மனப் பதியினில் விரித்தே   
அரசது வியற்றெனு மருட்பெருஞ் ஜோதி  
  
**140.** வல்லப சத்திகள் வகையெலா மளித்தென   
தல்லலை நீக்கிய வருட்பெருஞ் ஜோதி  
  
**141.** ஆரிய லகம்புற மகப்புறம் புறப்புறம்   
ஆரமு தெனக்கரு ளருட்பெருஞ் ஜோதி  
  
**142.** சூரிய சந்திர ஜோதியுட் ஜோதியென்   
றாரியர் புகழ்தரு மருட்பெருஞ் ஜோதி  
  
**143.** பிறிவே தினியுனைப் பிடித்தன முனக்குநம்   
மறிவே வடிவெனு மருட்பெருஞ் ஜோதி  
  
**144.** எஞ்சே லுலகினில் யாதொன்று பற்றியும்   
அஞ்சே லென்றரு ளருட்பெருஞ் ஜோதி  
  
**145.** மாண்டுழ லாவகை வந்திளங் காலையே   
ஆண்டுகொண் டருளிய வருட்பெருஞ் ஜோதி  
  
**146.** பற்றுக ளனைத்தையும் பற்றறத் தவிர்த்தென   
தற்றமு நீக்கிய வருட்பெருஞ் ஜோதி  
  
**147.** சமயங் குலமுதற் சார்பெலாம் விடுத்த   
அமயந் தோன்றிய வருட்பெருஞ் ஜோதி  
  
**148.** வாய்தற் குரித்தெனு மறையா கமங்களால்   
ஆய்தற் கரிய வருட்பெருஞ் ஜோதி  
  
**149.** எல்லாம் வல்லசித் தெனக்களித் தெனக்குனை   
யல்லா திலையெனு மருட்பெருஞ் ஜோதி  
  
**150.** நவையிலா வுளத்தி னாடிய நாடிய   
வவையெலா மளிக்கு மருட்பெருஞ் ஜோதி  
  
**151.** கூற்றுதைத் தென்பாற் குற்றமுங் குணங்கொண்   
டாற்றன்மிக் களித்த வருட்பெருஞ் ஜோதி  
  
**152.** நன்றறி வறியா நாயினேன் றனையும்   
அன்றுவந் தாண்ட வருட்பெருஞ் ஜோதி  
  
**153.** நாயினுங் கடையே னீயினு மிழிந்தேன்   
ஆயினு மருளிய வருட்பெருஞ் ஜோதி  
  
**154.** தோத்திரம் புகலேன் பாத்திர மல்லேன்   
ஆத்திர மளித்த வருட்பெருஞ் ஜோதி  
  
**155.** எச்சோ தனைகளு மியற்றா தெனக்கே   
அச்சோ வென்றரு ளருட்பெருஞ் ஜோதி  
  
**156.** ஏறா நிலைநடு வேற்றியென் றனையீண்   
டாறாறு கடத்திய வருட்பெருஞ் ஜோதி  
  
**157.** தாபத் துயரந் தவிர்த்துல குறுமெலா   
ஆபத்தும் நீக்கிய வருட்பெருஞ் ஜோதி  
  
**158.** மருட்பகை தவிர்த்தெனை வாழ்வித் தெனக்கே   
யருட்குரு வாகிய வருட்பெருஞ் ஜோதி  
  
**159.** உருவமு மருவமு முபயமு மாகிய   
அருணிலை தெரித்த வருட்பெருஞ் ஜோதி  
  
**160.** இருளறுத் தென்னுளத் தெண்ணியாங் கருளி   
அருளமு தளித்த வருட்பெருஞ் ஜோதி  
  
**161.** தெருணிலை யிதுவெனத் தெருட்டியென் னுளத்திருந்துள   
அருணிலை காட்டிய வருட்பெருஞ் ஜோதி  
  
**162.** பொருட்பத மெல்லாம் புரிந்துமே லோங்கிய   
அருட்பத மளித்த வருட்பெருஞ் ஜோதி  
  
**163.** உருள்சக டாகிய வுளஞ்சலி யாவகை   
அருள்வழி நிறுத்திய வருட்பெருஞ் ஜோதி  
  
**164.** வெருள்மன மாயை வினையிருணீக்கியுள்   
அருள்விளக் கேற்றிய வருட்பெருஞ் ஜோதி  
  
**165.** சுருள்விரி வுடைமனச் சுழலெலா மறுத்தே   
அருளொளி நிரப்பிய வருட்பெருஞ் ஜோதி  
  
**166.** விருப்போ டிகலுறு வெறுப்புந் தவிர்த்தே   
அருட்பே றளித்த வருட்பெருஞ் ஜோதி  
  
**167.** அருட்பேர் தரித்துல கனைத்து மலர்ந்திட   
அருட்சீ ரளித்த வருட்பெருஞ் ஜோதி  
  
**168.** உலகெலாம் பரவவென் னுள்ளத் திருந்தே   
அலகிலா வொளிசெய் யருட்பெருஞ் ஜோதி  
  
**169.** விண்ணினுள் விண்ணாய் விண்ணடு விண்ணாய்   
அண்ணி நிறைந்த வருட்பெருஞ் ஜோதி  
  
**170.** விண்ணுறு விண்ணாய் விண்ணிலை விண்ணாய்   
அண்ணி வயங்கு மருட்பெருஞ் ஜோதி  
  
**171.** காற்றினுட் காற்றாய்க் காற்றிடைக் காற்றாய்   
ஆற்றலி னோங்கு மருட்பெருஞ் ஜோதி  
  
**172.** காற்றுறு காற்றாய்க் கானிலைக் காற்றாய்   
ஆற்ற விளங்கு மருட்பெருஞ் ஜோதி  
  
**173.** அனலினு ளனலா யனனடு வனலாய்   
அனலுற விளங்கு மருட்பெருஞ் ஜோதி  
  
**174.** அனலுறு மனலா யனனிலை யனலாய்   
அனலுற வயங்கு மருட்பெருஞ் ஜோதி  
  
**175.** புனலினுட் புனலாய்ப் புனலிடைப் புனலாய்   
அனையென வயங்கு மருட்பெருஞ் ஜோதி  
  
**176.** புனலுறு புனலாய்ப் புனனிலைப் புனலாய்   
அனையெனப் பெருகு மருட்பெஞ் ஜோதி  
  
**177.** புவியினுட் புவியாய்ப் புவிநடுப் புவியாய்   
அவைதர வயங்கு மருட்பெருஞ் ஜோதி  
  
**178.** புவியுறு புவியாய்ப் புவிநிலைப் புவியாய்   
அவைகொள விரிந்த வருட்பெருஞ் ஜோதி  
  
**179.** விண்ணிலை சிவத்தின் வியனிலை யளவி   
அண்ணுற வமைத்த வருட்பெருஞ் ஜோதி  
  
**180.** வளிநிலை சத்தியின் வளர்நிலை யளவி   
அளியுற வமைத்த வருட்பெருஞ் ஜோதி  
  
**181.** நெருப்பது நிலைநடு நிலையெலா மளவி   
அருப்பிட வகுத்த வருட்பெருஞ் ஜோதி  
  
**182.** நீர்நிலை திரைவளர் நிலைதனை யளவி   
ஆர்வுற வகுத்த வருட்பெருஞ் ஜோதி  
  
**183.** புவிநிலை சுத்தமாம் பொற்பதி யளவி   
அவையுற வகுத்த வருட்பெருஞ் ஜோதி  
  
**184.** மண்ணினிற் றிண்மையை வகுத்ததிற் கிடக்கை   
யண்ணுற வமைத்த வருட்பெருஞ் ஜோதி  
  
**185.** மண்ணினிற் பொன்மை வகுத்ததி லைமையை   
யண்ணுற வகுத்த வருட்பெருஞ் ஜோதி  
  
**186.** மண்ணினி லைம்பூ வகுத்ததி லைந்திறம்   
அண்ணுற வமைத்த வருட்பெருஞ் ஜோதி  
  
**187.** மண்ணினி னாற்றம் வகுத்தது பல்வகை   
அண்ணுறப் புரிந்த வருட்பெருஞ் ஜோதி  
  
**188.** மண்ணினிற் பற்பல வகைகரு நிலையியல்   
அண்ணுறப் புரிந்த வருட்பெருஞ் ஜோதி  
  
**189.** மண்ணினி லைந்தியல் வகுத்ததிற் பல்பயன்   
அண்ணுற வகுத்த வருட்பெருஞ் ஜோதி  
  
**190.** மண்ணிடை யடிநிலை வகுத்ததிற் பன்னிலை   
யண்ணுற வமைத்த வருட்பெருஞ் ஜோதி  
  
**191.** மண்ணிலைந் தைந்து வகையுங் கலந்துகொண்   
டண்ணுறப் புரிந்த வருட்பெருஞ் ஜோதி  
  
**192.** மண்ணியற் சத்திகள் மண்செயற் சத்திகள்   
அண்ணுற வகுத்த வருட்பெருஞ் ஜோதி  
  
**193.** மண்ணுருச் சத்திகள் மண்கலைச் சத்திகள்   
அண்ணுற வகுத்த வருட்பெருஞ் ஜோதி  
  
**194.** மண்ணொளிச் சத்திகள் மண்கருச் சத்திகள்   
அண்ணுற வகுத்த வருட்பெருஞ் ஜோதி  
  
**195.** மண்கணச் சத்திகள் வகைபல பலவும்   
அண்கொள வமைத்த வருட்பெருஞ் ஜோதி  
  
**196.** மண்ணிலைச் சத்தர்கள் வகைபல பலவும்   
அண்ணுற வமைத்த வருட்பெருஞ் ஜோதி  
  
**197.** மண்கரு வுயிர்த்தொகை வகைவிரி பலவா   
அண்கொள வமைத்த வருட்பெருஞ் ஜோதி  
  
**198.** மண்ணினிற் பொருள்பல வகைவிரி வெவ்வே   
றண்ணுறப் புரிந்த வருட்பெருஞ் ஜோதி  
  
**199.** மண்ணுறு நிலைபல வகுத்ததிற் செயல்பல   
அண்ணுற வமைத்த வருட்பெருஞ் ஜோதி  
  
**200.** மண்ணிடைப் பக்குவம் வகுத்ததிற் பயன்பல   
அண்ணுற வமைத்த வருட்பெருஞ் ஜோதி  
  
**201.** மண்ணியல் பலபல வகுத்ததிற் பிறவும்   
அண்ணுற வமைத்த வருட்பெருஞ் ஜோதி  
  
**202.** நீரினிற் றண்மையும் நிகழூ ரொழுக்கமும்   
ஆருற வகுத்த வருட்பெருஞ் ஜோதி  
  
**203.** நீரினிற் பசுமையை நிறுத்தி யதிற்பல   
வாருற வகுத்த வருட்பெருஞ் ஜோதி  
  
**204.** நீரிடைப் பூவியல் நிகழுறு திறவியல்   
ஆர்தர வகுத்த வருட்பெருஞ் ஜோதி  
  
**205.** நீரினிற் சுவைநிலை நிரைத்ததிற் பல்வகை   
ஆருறப் புரிந்த வருட்பெருஞ் ஜோதி  
  
**206.** நீரினிற் கருநிலை நிகழ்த்திய பற்பல   
ஆருற வகுத்த வருட்பெருஞ் ஜோதி  
  
**207.** நீரிடை நான்கிய னிலவுவித் ததிற்பல   
ஆர்தர வகுத்த வருட்பெருஞ் ஜோதி  
  
**208.** நீரிடை யடிநடு நிலையுற வகுத்தன   
லார்தரப் புரிந்த வருட்பெருஞ் ஜோதி  
  
**209.** நீரிடை யொளியியல் நிகழ்பல குணவியல்   
ஆர்தர வகுத்த வருட்பெருஞ் ஜோதி  
  
**210.** நீரிடைச் சத்திகள் நிகழ்வகை பலபல   
ஆர்தர வகுத்த வருட்பெருஞ் ஜோதி  
  
**211.** நீரினிற் சத்தர்க ணிறைவகை யுறைவகை   
ஆர்தரப் புரிந்த வருட்பெருஞ் ஜோதி  
  
**212.** நீரிடை யுயிர்பல நிகழுறு பொருள்பல   
ஆருற வமைத்த வருட்பெருஞ் ஜோதி  
  
**213.** நீரிடை நிலைபல நிலையுறு செயல்பல   
ஆர்கொள வகுத்த வருட்பெருஞ் ஜோதி  
  
**214.** நீருறு பக்குவ நிறைவுறு பயன்பல   
ஆருற வமைத்த வருட்பெருஞ் ஜோதி  
  
**215.** நீரியல் பலபல நிரைத்ததிற் பிறவும்   
ஆர்தரப் புரிந்த வருட்பெருஞ் ஜோதி  
  
**216.** தீயினிற் சூட்டியல் சேர்தரச் செலவியல்   
ஆயுற வகுத்த வருட்பெருஞ் ஜோதி  
  
**217.** தீயினில் வெண்மைத் திகழியல் பலவா   
வாயுற வகுத்த வருட்பெருஞ் ஜோதி  
  
**218.** தீயிடைப் பூவெலாந் திகழுறு திறமெலாம்   
ஆயுற வகுத்த வருட்பெருஞ் ஜோதி  
  
**219.** தீயிடை யொளியே திகழுற வமைத்ததில்   
ஆய்பல வகுத்த வருட்பெருஞ் ஜோதி  
  
**220.** தீயிடை யருநிலை திருநிலை கருநிலை   
ஆயுற வமைத்த வருட்பெருஞ் ஜோதி  
  
**221.** தீயிடை மூவியல் செறிவித் ததிற்பல   
ஆய்வகை யமைத்த வருட்பெருஞ் ஜோதி  
  
**222.** தீயிடை நடுநிலை திகழ்நடு நடுநிலை   
ஆயுற வமைத்த வருட்பெருஞ் ஜோதி  
  
**223.** தீயிடைப் பெருந்திறற் சித்திகள் பலபல   
ஆயுற வமைத்த வருட்பெருஞ் ஜோதி  
  
**224.** தீயிடைச் சித்துகள் செப்புறு மனைத்தும்   
ஆயுற வமைத்த வருட்பெருஞ் ஜோதி  
  
**225.** தீயிடைச் சத்திகள் செறிதரு சத்தர்கள்   
ஆய்பல வகுத்த வருட்பெருஞ் ஜோதி  
  
**226.** தீயிடை யுயிர்பல திகழுறு பொருள்பல   
ஆய்வகை யமைத்த வருட்பெருஞ் ஜோதி  
  
**227.** தீயிடை நிலைபல திகழ்செயல் பலபயன்   
ஆய்பல வகுத்த வருட்பெருஞ் ஜோதி  
  
**228.** தீயினிற் பக்குவஞ் சேர்குண மியற்குணம்   
ஆய்பல வகுத்த வருட்பெருஞ் ஜோதி  
  
**229.** தீயிடை யுருக்கியல் சிறப்பியல் பொதுவியல்   
ஆயுற வகுத்த வருட்பெருஞ் ஜோதி  
  
**230.** தீயியல் பலபல செறித்ததிற் பலவும்   
ஆயுறப் புரிந்த வருட்பெருஞ் ஜோதி  
  
**231.** காற்றிடை யசையியல் கலையிய லுயிரியல்   
ஆற்றலி னமைத்த வருட்பெருஞ் ஜோதி  
  
**232.** காற்றிடைப் பூவியல் கருதுறு திறவியல்   
ஆற்றலின் வகுத்த வருட்பெருஞ் ஜோதி  
  
**233.** காற்றினி லூறியல் காட்டுறு பலபல   
ஆற்றலி னமைத்த வருட்பெருஞ் ஜோதி  
  
**234.** காற்றினிற் பெருநிலை கருநிலை யளவில   
ஆற்றவும் வகுத்த வருட்பெருஞ் ஜோதி  
  
**235.** காற்றிடை யீரியல் காட்டி யதிற்பல   
ஆற்றவும் வகுத்த வருட்பெருஞ் ஜோதி  
  
**236.** காற்றினி லிடைநடு கடைநடு வகம்புறம்   
ஆற்றவும் வகுத்த வருட்பெருஞ் ஜோதி  
  
**237.** காற்றினிற் குணம்பல கணம்பல வணம்பல   
ஆற்றலி னமைத்த வருட்பெருஞ் ஜோதி  
  
**238.** காற்றிடைச் சத்திகள் கணக்கில வுலப்பில   
ஆற்றவு மமைத்த வருட்பெருஞ் ஜோதி  
  
**239.** காற்றிடைச் சத்தர்கள் கணிதங் கடந்தன   
ஆற்றவும் வகுத்த வருட்பெருஞ் ஜோதி  
  
**240.** காற்றிடை யுயிர்பல கதிபல கலைபல   
ஆற்றலி னமைத்த வருட்பெருஞ் ஜோதி  
  
**241.** காற்றிடை நானிலைக் கருவிக ளனைத்தையும்   
ஆற்றுற வகுத்த வருட்பெருஞ் ஜோதி  
  
**242.** காற்றிடை யுணரியல் கருதிய லாதிய   
ஆற்றுற வகுத்த வருட்பெருஞ் ஜோதி  
  
**243.** காற்றிடைச் செயலெலாங் கருதிய பயனெலாம்   
ஆற்றவும் வகுத்த வருட்பெருஞ் ஜோதி  
  
**244.** காற்றினிற் பக்குவக் கதியெலாம் விளைவித்   
தாற்றலின் வகுத்த வருட்பெருஞ் ஜோதி  
  
**245.** காற்றினிற் காலங் கருதுறு வகையெலாம்   
ஆற்றவும் வகுத்த வருட்பெருஞ் ஜோதி  
  
**246.** காற்றியல் பலபல கணித்ததிற் பிறவும்   
ஆற்றவும் வகுத்த வருட்பெருஞ் ஜோதி  
  
**247.** வெளியிடைப் பகுதியின் விரிவிய லணைவியல்   
அளியுற வமைத்த வருட்பெருஞ் ஜோதி  
  
**248.** வெளியிடைப் பூவெலாம் வியப்புறு திறனெலாம்   
அளியுற வமைத்த வருட்பெருஞ் ஜோதி  
  
**249.** வெளியினி லொலிநிறை வியனிலை யனைத்தும்   
அளியுற வமைத்த வருட்பெருஞ் ஜோதி  
  
**250.** வெளியிடைக் கருநிலை விரிநிலை யருநிலை   
அளிகொள வகுத்த வருட்பெருஞ் ஜோதி  
  
**251.** வெளியிடை முடிநிலை விளங்குற வகுத்தே   
அளிபெற விளக்கு மருட்பெருஞ் ஜோதி  
  
**252.** வெளியினிற் சத்திகள் வியப்புற சத்தர்கள்   
அளியுற வகுத்த வருட்பெருஞ் ஜோதி  
  
**253.** வெளியிடை யொன்றே விரித்ததிற் பற்பல   
அளியுற வகுத்த வருட்பெருஞ் ஜோதி  
  
**254.** வெளியிடை பலவே விரித்ததிற் பற்பல   
அளிதர வமைத்த வருட்பெருஞ் ஜோதி  
  
**255.** வெளியிடை யுயிரியல் வித்தியல் சித்தியல்   
அளிபெற வமைத்த வருட்பெருஞ் ஜோதி  
  
**256.** வெளியி னனைத்தையும் விரித்ததிற் பிறவும்   
அளியுற வமைத்த வருட்பெருஞ் ஜோதி  
  
**257.** புறநடுவொடு கடை புணர்ப்பித் தொருமுதல்   
அறமுற வகுத்த வருட்பெருஞ் ஜோதி  
  
**258.** புறந்தலை நடுவொடு புணர்ப்பித் தொருகடை   
அறம்பெற வகுத்த வருட்பெருஞ் ஜோதி  
  
**259.** அகப்புற நடுக்கடை யணைவாற் புறமுதல்   
அகப்பட வகுத்த வருட்பெருஞ் ஜோதி  
  
**260.** அகப்புற நடுமுத லணைவாற் புறக்கடை   
அகப்பட வமைத்த வருட்பெருஞ் ஜோதி  
  
**261.** கருதக நடுவொடு கடையணைந் தகமுதல்   
அருளுற வமைத்த வருட்பெருஞ் ஜோதி  
  
**262.** தணியக நடுவொடு தலையணைந் தகக்கடை   
அணியுற வகுத்த வருட்பெருஞ் ஜோதி  
  
**263.** அகநடு புறக்கடை யணைந்தகப் புறமுதல்   
அகமுற வகுத்த வருட்பெருஞ் ஜோதி  
  
**264.** அகநடு புறத்தலை யணைந்தகப் புறக்கடை   
அகலிடை வகுத்த வருட்பெருஞ் ஜோதி  
  
**265.** அகநடு வதனா லகப்புற நடுவை   
அகமற வகுத்த வருட்பெருஞ் ஜோதி  
  
**266.** அகப்புற நடுவா லணிபுற நடுவை   
அகப்பட வமைத்த வருட்பெருஞ் ஜோதி  
  
**267.** புறநடு வதனாற் புறப்புற நடுவை   
அறமுற வகுத்த வருட்பெருஞ் ஜோதி  
  
**268.** புகலரு மகண்ட பூரண நடுவால்   
அகநடு வகுத்த வருட்பெருஞ் ஜோதி  
  
**269.** புறப்புறக் கடைமுதற் புணர்ப்பாற் புறப்புற   
அறக்கணம் வகுத்த வருட்பெருஞ் ஜோதி  
  
**270.** புறத்தியல் கடைமுதற் புணர்ப்பாற் புறத்துறும்   
அறக்கணம் வகுத்த வருட்பெருஞ் ஜோதி  
  
**271.** அகப்புறக் கடைமுத லணைவா லக்கணம்   
அகத்துற வகுத்த வருட்பெருஞ் ஜோதி  
  
**272.** அகக்கடை முதற்புணர்ப் பதனா லகக்கணம்   
அகத்திடை வகுத்த வருட்பெருஞ் ஜோதி  
  
**273.** வானிடைக் காற்றும் காற்றிடை நெருப்பும்   
ஆனற வகுத்த வருட்பெருஞ் ஜோதி  
  
**274.** நெருப்பிடை நீரும் நீரிடைப் புவியும்   
அருப்பிட வகுத்த வருட்பெருஞ் ஜோதி  
  
**275.** நீர்மேல் நெருப்பும் நெருப்பின்மே லுயிர்ப்பும்   
ஆர்வுற வகுத்த வருட்பெருஞ் ஜோதி  
  
**276.** புனன்மேற் புவியும் புவிமேற் புடைப்பும்   
அனன்மேல் வகுத்த வருட்பெருஞ் ஜோதி  
  
**277.** பகுதிவான் வெளியிற் படர்ந்தமா பூத   
வகல்வெளி வகுத்த வருட்பெருஞ் ஜோதி  
  
**278.** உயிர்வெளி யிடையே வுரைக்கரும் பகுதி   
அயவெளி வகுத்த வருட்பெருஞ் ஜோதி  
  
**279.** உயிர்வெளி யதனை யுணர்கலை வெளியில்   
அயலற வகுத்த வருட்பெருஞ் ஜோதி  
  
**280.** கலைவெளி யதனைக் கலப்பறு சுத்த   
அலர்வெளி வகுத்த வருட்பெருஞ் ஜோதி  
  
**281.** சுத்தநல் வெளியைத் துரிசறு பரவெளி   
அத்திடை வகுத்த வருட்பெருஞ் ஜோதி  
  
**282.** பரவெளி யதனைப் பரம்பர வெளியில்   
அரசுற வகுத்த வருட்பெருஞ் ஜோதி  
  
**283.** பரம்பர வெளியைப் பராபர வெளியில்   
அரந்தெற வகுத்த வருட்பெருஞ் ஜோதி  
  
**284.** பராபர வெளியைப் பகர்பெரு வெளியில்   
அராவற வகுத்த வருட்பெருஞ் ஜோதி  
  
**285.** பெருவெளி யதனைப் பெருஞ்சுக வெளியில்   
அருளுற வகுத்த வருட்பெருஞ் ஜோதி  
  
**286.** குணமுதற் கருவிகள் கூடிய பகுதியில்   
அணைவுற வகுத்த வருட்பெருஞ் ஜோதி  
  
**287.** மனமுதற் கருவிகள் மன்னுயிர் வெளியிடை   
அனமுற வகுத்த வருட்பெருஞ் ஜோதி  
  
**288.** காலமே முதலிய கருவிகள் கலைவெளி   
ஆலுற வகுத்த வருட்பெருஞ் ஜோதி  
  
**289.** துரிசறு கருவிகள் சுத்தநல் வெளியிடை   
அரசுற வகுத்த வருட்பெருஞ் ஜோதி  
  
**290.** இவ்வெளி யெல்லா மிலங்கவண் டங்கள்   
அவ்வயி னமைத்த வருட்பெருஞ் ஜோதி  
  
**291.** ஓங்கிய வண்ட மொளிபெற முச்சுடர்   
ஆங்கிடை வகுத்த வருட்பெருஞ் ஜோதி  
  
**292.** சிருட்டித் தலைவரைச் சிருட்டியண் டங்களை   
அருட்டிறல் வகுத்த வருட்பெருஞ் ஜோதி  
  
**293.** காவல்செய் தலைவரைக் காவலண் டங்களை   
ஆவகை யமைத்த வருட்பெருஞ் ஜோதி  
  
**294.** அழித்தல்செய் தலைவரை யவரண் டங்களை   
அழுக்கற வமைத்த வருட்பெருஞ் ஜோதி  
  
**295.** மறைத்திடு தலைவரை மற்றுமண் டங்களை   
அறத்தொடு வகுத்த வருட்பெருஞ் ஜோதி  
  
**296.** தெளிவுசெய் தலைவரைத் திகழுமண் டங்களை   
அளிபெற வகுத்த வருட்பெருஞ் ஜோதி  
  
**297.** விந்துவாஞ் சத்தியை விந்தினண் டங்களை   
அந்திறல் வகுத்த வருட்பெருஞ் ஜோதி  
  
**298.** ஓங்கார சத்திக ளுற்றவண் டங்களை   
ஆங்காக வமைத்த வருட்பெருஞ் ஜோதி  
  
**299.** சத்தத் தலைவரைச் சாற்றுமண் டங்களை   
அத்தகை வகுத்த வருட்பெருஞ் ஜோதி  
  
**300.** நாதமாம் பிரமமும் நாதவண் டங்களை   
ஆதரம் வகுத்த வருட்பெருஞ் ஜோதி  
  
**301.** பகர்பரா சத்தியைப் பதியுமண் டங்களும்   
அகமற வகுத்த வருட்பெருஞ் ஜோதி  
  
**302.** பரசிவ பதியைப் பரசிவாண் டங்களை   
அரசுற வமைத்த வருட்பெருஞ் ஜோதி  
  
**303.** எண்ணில்பல் சத்தியை யெண்ணிலண் டங்களை   
அண்ணுற வகுத்த வருட்பெருஞ் ஜோதி  
  
**304.** அளவில்பல் சத்தரை யளவி லண்டங்களை   
அளவற வகுத்த வருட்பெருஞ் ஜோதி  
  
**305.** உயிர்வகை யண்ட முலப்பில வெண்ணில   
அயர்வற வகுத்த வருட்பெருஞ் ஜோதி  
  
**306.** களவில கடல்வகை கங்கில கரையில   
அளவில வகுத்த வருட்பெருஞ் ஜோதி  
  
**307.** கடலவை யனைத்துங் கரையின்றி நிலையுற   
அடலன லமைத்த வருட்பெருஞ் ஜோதி  
  
**308.** கடல்களு மலைகளுங் கதிகளு நதிகளும்   
அடலுற வகுத்த வருட்பெருஞ் ஜோதி  
  
**309.** கடலிடைப் பல்வளங் கணித்ததிற் பல்லுயிர்   
அடலுற வகுத்த வருட்பெருஞ் ஜோதி  
  
**310.** மலையிடைப் பல்வளம் வகுத்ததிற் பல்லுயிர்   
அலைவற வகுத்த வருட்பெருஞ் ஜோதி  
  
**311.** ஒன்றினி லொன்றே யொன்றிடை யாயிரம்   
அன்றற வகுத்த வருட்பெஞ் ஜோதி  
  
**312.** பத்திடை யாயிரம் பகரதிற் கோடி   
அத்துற வகுத்த வருட்பெருஞ் ஜோதி  
  
**313.** நூற்றிடை யிலக்க நுவலதி லனந்தம்   
ஆற்றிடை வகுத்த வருட்பெருஞ் ஜோதி  
  
**314.** கோடியி லனந்த கோடிபல் கோடி   
ஆடுற வகுத்த வருட்பெருஞ் ஜோதி  
  
**315.** வித்திய லொன்றா விளைவியல் பலவா   
அத்தகை யமைத்த வருட்பெருஞ் ஜோதி  
  
**316.** விளைவிய லனைத்தும் வித்திடை யடங்க   
அளவுசெய் தமைத்த வருட்பெருஞ் ஜோதி  
  
**317.** வித்தும் பதமும் விளையுப கரிப்பும்   
அத்திற லமைத்த வருட்பெருஞ் ஜோதி  
  
**318.** வித்திடை முளையும் முளையிடை விளைவும்   
அத்தக வமைத்த வருட்பெருஞ் ஜோதி  
  
**319.** வித்தினுள் வித்தும் வித்ததில் வித்தும்   
அத்திறம் வகுத்த வருட்பெருஞ் ஜோதி  
  
**320.** விளைவினுள் விளைவும் விளைவதில் விளைவும்   
அளையுற வகுத்த வருட்பெருஞ் ஜோதி  
  
**321.** முளையதின் முளையும் முளையினுண் முளையும்   
அளைதர வமைத்த வருட்பெருஞ் ஜோதி  
  
**322.** வித்திடைப் பதமும் பதத்திடை வித்தும்   
அத்துற வமைத்த வருட்பெருஞ் ஜோதி  
  
**323.** பதமதிற் பதமும் பதத்தினுட் பதமும்   
அதிர்வற வகுத்த வருட்பெருஞ் ஜோதி  
  
**324.** ஒற்றுமை வேற்றுமை யுரிமைக ளனைத்தும்   
அற்றென வகுத்த வருட்பெருஞ் ஜோதி  
  
**325.** பொருணிலை யுறுப்பியல் பொதுவகை முதலிய   
அருளுற வகுத்த வருட்பெருஞ் ஜோதி  
  
**326.** உறவினி லுறவும் உறவினிற் பகையும்   
அறனுற வகுத்த வருட்பெருஞ் ஜோதி  
  
**327.** பகையினிற் பகையும் பகையினி லுறவும்   
அகைவுற வகுத்த வருட்பெருஞ் ஜோதி  
  
**328.** பாதியு முழுதும் பதிசெயு மந்தமும்   
ஆதியும் வகுத்த வருட்பெருஞ் ஜோதி  
  
**329.** துணையு நிமித்தமுந் துலங்கதி னதுவும்   
அணைவுற வகுத்த வருட்பெருஞ் ஜோதி  
  
**330.** உருவதி னுருவும் உருவினுள் ளுருவும்   
அருளுற வமைத்த வருட்பெருஞ் ஜோதி  
  
**331.** அருவினுள் ளருவும் மருவதி லருவும்   
அருளிய லமைத்த வருட்பெருஞ் ஜோதி  
  
**332.** கரணமு மிடமுங் கலைமுத லணையுமோர்   
அரணிலை வகுத்த வருட்பெருஞ் ஜோதி  
  
**333.** உருவதி லருவும் மருவதி லுருவும்   
அருளுற வமைத்த வருட்பெருஞ் ஜோதி  
  
**334.** வண்ணமு வடிவு மயங்கிய வகைபல   
அண்ணுற வகுத்த வருட்பெருஞ் ஜோதி  
  
**335.** சிறுமையிற் சிறுமையும் சிறுமையிற் பெருமையும்   
அறிதர வகுத்த வருட்பெருஞ் ஜோதி  
  
**336.** பெருமையிற் பெருமையும் பெருமையிற் சிறுமையும்   
அருணிலை வகுத்த வருட்பெருஞ் ஜோதி  
  
**337.** திண்மையிற் றிண்மையுந் திண்மை யினேர்மையும்   
அண்மையின் வகுத்த வருட்பெருஞ் ஜோதி  
  
**338.** மென்மையின் மென்மையும் மென்மையில் வன்மையும்   
அன்மையற் றமைத்த வருட்பெருஞ் ஜோதி  
  
**339.** அடியினுள் ளடியும் மடியிடை யடியும்   
அடியுற வகுத்த வருட்பெருஞ் ஜோதி  
  
**340.** நடுவினுண் ணடுவும் நடுவதி னடுவும்   
அடர்வுற வமைத்த வருட்பெருஞ் ஜோதி  
  
**341.** முடியினுண் முடியும் முடியினின் முடியும்   
அடர்தர வமைத்த வருட்பெருஞ் ஜோதி  
  
**342.** அகப்பூ வகவுறுப் பாக்க வதற்கவை   
அகத்தே வகுத்த வருட்பெருஞ் ஜோதி  
  
**343.** புறப்பூ புறத்திற் புனையுரு வாக்கிட   
அறத்துடன் வகுத்த வருட்பெருஞ் ஜோதி  
  
**344.** அகப்புறப் பூவகப் புறவுறுப் பியற்றிட   
அகத்திடை வகுத்த வருட்பெருஞ் ஜோதி  
  
**345.** புறப்புறப் பூவதிற் புறப்புற வுறுப்புற   
அறத்திடை வகுத்த வருட்பெருஞ் ஜோதி  
  
**346.** பாரிடை வேர்வையிற் பையிடை முட்டையில்   
ஆருயி ரமைக்கு மருட்பெருஞ் ஜோதி  
  
**347.** ஊர்வன பறப்பன வுறுவன நடப்பன   
ஆர்வுற வகுத்த வருட்பெருஞ் ஜோதி  
  
**348.** அசைவில வசைவுள வாருயிர்த் திரள்பல   
அசலற வகுத்த வருட்பெருஞ் ஜோதி  
  
**349.** அறிவொரு வகைமுத லைவகை யறுவகை   
அறிதர வகுத்த வருட்பெருஞ் ஜோதி  
  
**350.** வெவ்வே றியலொடு வெவ்வேறு பயனுற   
அவ்வா றமைத்த வருட்பெருஞ் ஜோதி  
  
**351.** சித்திர விசித்திர சிருட்டிகள் பலபல   
அத்தகை வகுத்த வருட்பெருஞ் ஜோதி  
  
**352.** பெண்ணினுள் ளாணு மாணினுட் பெண்ணும்   
அண்ணுற வகுத்த வருட்பெருஞ் ஜோதி  
  
**353.** பெண்ணினுண் மூன்று மாணினுள் ளிரண்டும்   
அண்ணுற வகுத்த வருட்பெருஞ் ஜோதி  
  
**354.** பெண்ணிடை நான்கு மாணிடை மூன்றும்   
அண்ணுற வமைத்த வருட்பெருஞ் ஜோதி  
  
**355.** பெண்ணிய லாணு மாணியற் பெண்ணும்   
அண்ணுற வமைத்த வருட்பெருஞ் ஜோதி  
  
**356.** பெண்டிறல் புறத்து மாண்டிற லகத்தும்   
அண்டுற வகுத்த வருட்பெருஞ் ஜோதி  
  
**357.** பெண்ணியன் மனமு மாணிய லறிவும்   
அண்ணுற வகுத்த வருட்பெருஞ் ஜோதி  
  
**358.** தனித்தனி வடிவினுந் தக்கவாண் பெண்ணியல்   
அனைத்துற வகுத்த வருட்பெருஞ் ஜோதி  
  
**359.** உனற்கரு முயிருள வுடலுள வுலகுள   
வனைத்தையும் வகுத்த வருட்பெருஞ் ஜோதி  
  
**360.** ஓவுறா வெழுவகை யுயிர்முத லனைத்தும்   
ஆவகை வகுத்த வருட்பெருஞ் ஜோதி  
  
**361.** பைகளின் முட்டையிற் பாரினில் வேர்வினில்   
ஐபெற வமைத்த வருட்பெருஞ் ஜோதி  
  
**362.** தாய்கருப் பையினுட் டங்கிய வுயிர்களை   
ஆய்வுறக் காத்தரு ளருட்பெருஞ் ஜோதி  
  
**363.** முட்டைவாய்ப் பயிலு முழுவுயிர்த் திரள்களை   
அட்டமே காத்தரு ளருட்பெருஞ் ஜோதி  
  
**364.** நிலம்பெறு முயிர்வகை நீள்குழு வனைத்தும்   
அலம்பெறக் காத்தரு ளருட்பெருஞ் ஜோதி  
  
**365.** வேர்வுற வுதித்த மிகுமுயிர்த் திரள்களை   
ஆர்வுறக் காத்தரு ளருட்பெருஞ் ஜோதி  
  
**366.** உடலுறு பிணியா லுயிருடல் கெடாவகை   
அடலுறக் காத்தரு ளருட்பெருஞ் ஜோதி  
  
**367.** சிசுமுதற் பருவச் செயல்களி னுயிர்களை   
அசைவறக் காத்தரு ளருட்பெருஞ் ஜோதி  
  
**368.** உயிருறு முடலையு முடலுறு முயிரையும்   
அயர்வறக் காத்தரு ளருட்பெருஞ் ஜோதி  
  
**369.** பாடுறு மவத்தைகள் பலவினு முயிர்களை   
ஆடுறக் காத்தரு ளருட்பெருஞ் ஜோதி  
  
**370.** முச்சுட ராதியா லெச்சக வுயிரையும்   
அச்சறக் காத்தரு ளருட்பெருஞ் ஜோதி  
  
**371.** வான்முகிற் சத்தியான் மழைபொழி வித்துயிர்   
ஆனறக் காத்தரு ளருட்பெருஞ் ஜோதி  
  
**372.** இன்புறு சத்தியா லெழின்மழை பொழிவித்   
தன்புறக் காத்தரு ளருட்பெருஞ் ஜோதி  
  
**373.** எண்ணியற் சத்தியா லெல்லா வுலகினும்   
அண்ணுயிர் காத்தரு ளருட்பெருஞ் ஜோதி  
  
**374.** அண்டப் புறப்புற வமுதம் பொழிந்துயிர்   
அண்டுறக் காத்தரு ளருட்பெருஞ் ஜோதி  
  
**375.** தேவரை யெல்லாந் திகழ்புற வமுதளித்   
தாவகை காத்தரு ளருட்பெருஞ் ஜோதி  
  
**376.** அகப்புற வமுதளித் தைவரா திகளை   
அகப்படக் காத்தரு ளருட்பெருஞ் ஜோதி  
  
**377.** தருமக வமுதாற் சத்திசத் தர்களை   
அருளினிற் காக்கு மருட்பெருஞ் ஜோதி  
  
**378.** காலமு நியதியுங் காட்டியெவ் வுயிரையும்   
ஆலுறக் காத்தரு ளருட்பெருஞ் ஜோதி  
  
**379.** விச்சையை யிச்சையை விளைவித் துயிர்களை   
அச்சறக் காத்தரு ளருட்பெருஞ் ஜோதி  
  
**380.** போகமுங் களிப்பும் பொருந்துவித் துயிர்களை   
ஆகமுட் காக்கு மருட்பெருஞ் ஜோதி  
  
**381.** கலையறி வளித்துக் களிப்பினி லுயிரெலாம்   
அலைவறக் காத்தரு ளருட்பெருஞ் ஜோதி  
  
**382.** விடய நிகழ்ச்சியான் மிகுமுயி ரனைத்தையும்   
அடைவுறக் காத்தரு ளருட்பெருஞ் ஜோதி  
  
**383.** துன்பளித் தாங்கே சுகமளித் துயிர்களை   
அன்புறக் காத்தரு ளருட்பெருஞ் ஜோதி  
  
**384.** கரணேந் தியத்தாற் களிப்புற வுயிர்களை   
அரணேர்ந் தளித்தரு ளருட்பெருஞ் ஜோதி  
  
**385.** எத்தகை யெவ்வுயி ரெண்ணின வவ்வுயிர்க்   
கத்தகை யளித்தரு ளருட்பெருஞ் ஜோதி  
  
**386.** எப்படி யெவ்வுயி ரெண்ணின வவ்வுயிர்க்   
கப்படி யளித்தரு ளருட்பெருஞ் ஜோதி  
  
**387.** ஏங்கா துயிர்த்திர ளெங்கெங் கிருந்தன   
ஆங்காங் களித்தரு ளருட்பெருஞ் ஜோதி  
  
**388.** சொல்லுறு மசுத்தத் தொல்லுயிர்க் கவ்வகை   
அல்லலிற் காத்தரு ளருட்பெருஞ் ஜோதி  
  
**389.** சுத்தமு மசுத்தமுந் தோயுயிர்க் கிருமையின்   
அத்தகை காத்தரு ளருட்பெருஞ் ஜோதி  
  
**390.** வாய்ந்திடுஞ் சுத்த வகையுயிர்க் கொருமையின்   
ஆய்ந்துறக் காத்தரு ளருட்பெருஞ் ஜோதி  
  
**391.** எவையெலா மெவையெலா மீண்டின வீண்டின   
அவையெலாங் காத்தரு ளருட்பெருஞ் ஜோதி  
  
**392.** அண்டத் துரிசையு மகிலத் துரிசையும்   
அண்டற வடக்கு மருட்பெருஞ் ஜோதி  
  
**393.** பிண்டத் துரிசையும் பேருயிர்த் துரிசையும்   
அண்டற வடக்கு மருட்பெருஞ் ஜோதி  
  
**394.** உயிருறு மாயையி னுறுவிரி வனைத்தும்   
அயிரற வடக்கு மருட்பெருஞ் ஜோதி  
  
**395.** உயிருறு மிருவினை யுறுவிரி வனைத்தும்   
அயர்வற வடக்கு மருட்பெருஞ் ஜோதி  
  
**396.** காமப் புடைப்புயிர் கண்டொட ராவகை   
ஆமற வடக்கு மருட்பெருஞ் ஜோதி  
  
**397.** பொங்குறு வெகுளிப் புடைப்புக ளெல்லாம்   
அங்கற வடக்கு மருட்பெருஞ் ஜோதி  
  
**398.** மதம்புரை மோகமு மற்றவு மாங்காங்   
கதம்பெற வடக்கு மருட்பெருஞ் ஜோதி  
  
**399.** வடுவுறு மசுத்த வாதனை யனைத்தையும்   
அடர்பற வடக்கு மருட்பெருஞ் ஜோதி  
  
**400.** சுத்தமு மசுத்தமுந் தோய்ந்தவா தனைகளை   
அத்தகை யடக்கு மருட்பெருஞ் ஜோதி  
  
**401.** நால்வயிற் றுரிசும் நண்ணுயி ராதியில்   
ஆலற வடக்கு மருட்பெருஞ் ஜோதி  
  
**402.** நால்வயிற் படைப்பு நால்வயிற் காப்பும்   
ஆலற வடக்கு மருட்பெருஞ் ஜோதி  
  
**403.** மூவிடத் திருமையின் முன்னிய தொழிற்கரில்   
ஆவிடத் தடக்கு மருட்பெருஞ் ஜோதி  
  
**404.** மூவிட மும்மையின் முன்னிய தொழிற்கரில்   
ஆவிட மடக்கு மருட்பெருஞ் ஜோதி  
  
**405.** தத்துவச் சேட்டையுந் தத்துவத் துரிசும்   
அத்தகை யடக்கு மருட்பெருஞ் ஜோதி  
  
**406.** சுத்தமா நிலையிற் சூழுறு விரிவை   
அத்தகை யடக்கு மருட்பெருஞ் ஜோதி  
  
**407.** கரைவின்மா மாயைக் கரும்பெருந் திரையால்   
அரைசது மறைக்கு மருட்பெருஞ் ஜோதி  
  
**408.** பேருறு நீலப் பெருந்திரை யதனால்   
ஆருயிர் மறைக்கு மருட்பெருஞ் ஜோதி  
  
**409.** பச்சைத் திரையாற் பரவெளி யதனை   
அச்சுற மறைக்கு மருட்பெருஞ் ஜோதி  
  
**410.** செம்மைத் திரையாற் சித்துறு வெளியை   
அம்மையின் மறைக்கு மருட்பெருஞ் ஜோதி  
  
**411.** பொன்மைத் திரையாற் பொருளுறு வெளியை   
அன்மையின் மறைக்கு மருட்பெருஞ் ஜோதி  
  
**412.** வெண்மைத் திரையான் மெய்ப்பதி வெளியை   
அண்மையின் மறைக்கு மருட்பெருஞ் ஜோதி  
  
**413.** கலப்புத் திரையாற் கருதனு பவங்களை   
அலப்புற மறைக்கு மருட்பெருஞ் ஜோதி  
  
**414.** விடய நிலைகளை வெவ்வேறு திரைகளால்   
அடர்புற மறைக்கு மருட்பெருஞ் ஜோதி  
  
**415.** தத்துவ நிலைகளைத் தனித்தனித் திரையால்   
அத்திற மறைக்கு மருட்பெருஞ் ஜோதி  
  
**416.** திரைமறைப் பெல்லாந் தீர்த்தாங் காங்கே   
அரசுறக் காட்டு மருட்பெருஞ் ஜோதி  
  
**417.** தோற்றமா மாயைத் தொடர்பறுத் தருளி   
னாற்றலைக் காட்டு மருட்பெருஞ் ஜோதி  
  
**418.** சுத்தமா மாயைத் தொடர்பறுத் தருளை   
அத்தகை காட்டு மருட்பெருஞ் ஜோதி  
  
**419.** எனைத்தா ணவமுத லெல்லாந் தவிர்த்தே   
அனுக்கிர கம்புரி யருட்பெருஞ் ஜோதி  
  
**420.** விடய மறைப்பெலாம் விடுவித் துயிர்களை   
அடைவுறத் தெருட்டு மருட்பெருஞ் ஜோதி  
  
**421.** சொருப மறைப்பெலாந் தொலைப்பித் துயிர்களை   
அருளினிற் றெருட்டு மருட்பெருஞ் ஜோதி  
  
**422.** மறைப்பின் மறந்தன வருவித் தாங்கே   
அறத்தொடு தெருட்டு மருட்பெருஞ் ஜோதி  
  
**423.** எவ்வகை யுயிர்களு மின்புற வாங்கே   
அவ்வகை தெருட்டு மருட்பெருஞ் ஜோதி  
  
**424.** கடவுளர் மறைப்பைக் கடிந்தவர்க் கின்பம்   
அடையுறத் தெருட்டு மருட்பெருஞ் ஜோதி  
  
**425.** சத்திகண் மறைப்பைத் தவிர்த்தவர்க் கின்பம்   
அத்துறத் தெருட்டு மருட்பெருஞ் ஜோதி  
  
**426.** சத்தர்கண் மறைப்பைத் தவிர்த்தவர்க் கின்பம்   
அத்தகை தெருட்டும் அருட்பெருஞ் ஜோதி  
  
**427.** படைக்குந் தலைவர்கள் பற்பல கோடியை   
அடைப்புறப் படைக்கும் அருட்பெருஞ் ஜோதி  
  
**428.** காக்குந் தலைவர்கள் கணக்கில்பல் கோடியை   
ஆக்குறக் காக்கு மருட்பெருஞ் ஜோதி  
  
**429.** அடக்குந் தலைவர்க ளளவிலர் தம்மையும்   
அடர்ப்பற வடக்கு மருட்பெருஞ் ஜோதி  
  
**430.** மறைக்குந் தலைவர்கள் வகைபல கோடியை   
அறத்தொடு மறைக்கு மருட்பெருஞ் ஜோதி  
  
**431.** தெருட்டுந் தலைவர்கள் சேர்பல கோடியை   
அருட்டிறந் தெருட்டு மருட்பெருஞ் ஜோதி  
  
**432.** ஐந்தொழி லாதிசெய் யைவரா திகளை   
ஐந்தொழி லாதிசெய் யருட்பெருஞ் ஜோதி  
  
**433.** இறந்தவ ரெல்லா மெழுந்திட வுலகில்   
அறந்தலை யளித்த வருட்பெருஞ் ஜோதி  
  
**434.** செத்தவ ரெல்லாஞ் சிரித்தாங் கெழுதிறல்   
அத்தகை காட்டிய வருட்பெருஞ் ஜோதி  
  
**435.** இறந்தவ ரெழுகவென் றெண்ணியாங் கெழுப்பிட   
அறந்துணை யெனக்கரு ளருட்பெருஞ் ஜோதி  
  
**436.** செத்தவ ரெழுகெனச் செப்பியாங் கெழுப்பிட   
அத்திற லெனக்கரு ளருட்பெருஞ் ஜோதி  
  
**437.** சித்தெலாம் வல்ல திறலளித் தெனக்கே   
அத்தனென் றோங்கு மருட்பெருஞ் ஜோதி  
  
**438.** ஒன்றதி ரண்டது வொன்றினி ரண்டது   
ஒன்றினு ளொன்றது வொன்றெனு மொன்றே  
  
**439.** ஒன்றல ரண்டல வொன்றினி ரண்டல   
ஒன்றினு ளொன்றல வொன்றெனு மொன்றே  
  
**440.** ஒன்றினி லொன்றுள வொன்றினி லொன்றில   
ஒன்றற வொன்றிய வொன்றெனு மொன்றே  
  
**441.** களங்கநீத் துலகங் களிப்புற மெய்ந்நெறி   
விளங்கவென் னுள்ளே விளங்குமெய்ப் பொருளே  
  
**442.** மூவிரு நிலையின் முடிநடு முடிமேல்   
ஓவற விளங்கு மொருமைமெய்ப் பொருளே  
  
**443.** எழுநிலை மிசையே யின்புரு வாகி   
வழுநிலை நீக்கி வயங்குமெய்ப் பொருளே  
  
**444.** நவநிலை மிசையே நடுவுறு நடுவே   
சிவமய மாகித் திகழ்ந்தமெய்ப் பொருளே  
  
**445.** ஏகா தசநிலை யாததி னடுவே   
ஏகா தனமிசை யிருந்தமெய்ப் பொருளே  
  
**446.** திரையோ தசநிலை சிவவெளி நடுவே   
வரையோ தருசுக வாழ்க்கைமெய்ப் பொருளே  
  
**447.** ஈரெண் ணிலையென வியம்புமே னிலையிற்   
பூரண சுகமாய்ப் பொருந்துமெய்ப் பொருளே  
  
**448.** எல்லா நிலைகளு மிசைந்தாங் காங்கே   
எல்லா மாகி யிலங்குமெய்ப் பொருளே  
  
**449.** மனாதிகள் பொருந்தா வானடு வானாய்   
அனாதியுண் மையதா யமர்ந்தமெய்ப் பொருளே  
  
**450.** தானொரு தானாய்த் தானே தானாய்   
ஊனுயிர் விளக்கு மொருதனிப் பொருளே  
  
**451.** அதுவினு ளதுவா யதுவே யதுவாய்ப்   
பொதுவினுள் நடிக்கும் பூரணப் பொருளே  
  
**452.** இயல்பினு ளியல்பா யியல்பே யியல்பா   
உயலுற விளங்கு மொருதனிப் பொருளே  
  
**453.** அருவினு ளருவா யருவரு வருவாய்   
உருவினுள் விளங்கு மொருபரம் பொருளே  
  
**454.** அலகிலாச் சித்தா யதுநிலை யதுவாய்   
உலகெலாம் விளங்கு மொருதனிப் பொருளே  
  
**455.** பொருளினுட் பொருளாய்ப் பொருளது பொருளா   
யொருமையின் விளங்கு மொருதனிப் பொருளே  
  
**456.** ஆடுறு சித்திக ளறுபத்து நான்கெழு   
கோடியும் விளங்கக் குலவுமெய்ப் பொருளே  
  
**457.** கூட்டுறு சித்திகள் கோடிபல் கோடியும்   
ஆட்டுற விளங்கு மரும்பெரும் பொருளே  
  
**458.** அறிவுறு சித்திக ளனந்தகோ டிகளும்   
பிறிவற விளக்கும் பெருந்தனிப் பொருளே  
  
**459.** வீடுக ளெல்லாம் விதிநெறி விளங்க   
ஆடல்செய் தருளு மரும்பெரும் பொருளே  
  
**460.** பற்றுக ளெல்லாம் பதிநெறி விளங்க   
உற்றரு ளாடல்செய் யொருதனிப் பொருளே  
  
**461.** பரத்தினிற் பரமே பரத்தின்மேற் பரமே   
பரத்தினுட் பரமே பரம்பரம் பரமே  
  
**462.** பரம்பெறும் பரமே பரந்தரும் பரமே   
பரம்பதம் பரமே பரஞ் சிதம்பரமே  
  
**463.** பரம்புகழ் பரமே பரம்பகர் பரமே   
பரஞ்சுக பரமே பரஞ்சிவ பரமே  
  
**464.** பரங்கொள்சிற் பரமே பரஞ்செய்தற் பரமே   
தரங்கொள்பொற் பரமே தனிப்பெரும் பரமே  
  
**465.** வரம்பரா பரமே வணம்பரா பரமே   
பரம்பரா பரமே பதம்பரா பரமே  
  
**466.** சத்திய பதமே சத்துவ பதமே   
நித்திய பதமே நிற்குண பதமே  
  
**467.** தத்துவ பதமே தற்பத பதமே   
சித்துறு பதமே சிற்சுக பதமே  
  
**468.** தம்பரம் பதமே தனிச்சுகம் பதமே   
அம்பரம் பதமே யருட்பரம் பதமே  
  
**469.** தந்திர பதமே சந்திர பதமே   
மந்திர பதமே மந்தண பதமே  
  
**470.** நவந்தரு பதமே நடந்தரு பதமே   
சிவந்தரு பதமே சிவசிவ பதமே  
  
**471.** பிரமமெய்க் கதியே பிரமமெய்ப் பதியே   
பிரமநிற் குணமே பிரமசிற் குணமே  
  
**472.** பிரமமே பிரமப் பெருநிலை மிசையுறும்   
பரமமே பரம பதந்தருஞ் சிவமே  
  
**473.** அவனோ டவளா யதுவா யலவாய்   
நவமா நிலைமிசை நண்ணிய சிவமே  
  
**474.** எம்பொரு ளாகி யெமக்கருள் புரியுஞ்   
செம்பொரு ளாகிய சிவமே சிவமே  
  
**475.** ஒருநிலை யிதுவே வுயர்நிலை யெனுமொரு   
திருநிலை மேவிய சிவமே சிவமே  
  
**476.** மெய்வைத் தழியா வெறுவெளி நடுவுறு   
தெய்வப் பதியாஞ் சிவமே சிவமே  
  
**477.** புரைதவிர்த் தெனக்கே பொன்முடி சூட்டிச்   
சிரமுற நாட்டிய சிவமே சிவமே  
  
**478.** கல்வியுஞ் சாகாக் கல்வியு மழியாச்   
செல்வமு மளித்த சிவமே சிவமே  
  
**479.** அருளமு தெனக்கே யளித்தரு ணெறிவாய்த்   
தெருளுற வளர்க்குஞ் சிவமே சிவமே  
  
**480.** சத்தெலா மாகியுந் தானொரு தானாஞ்   
சித்தெலாம் வல்லதோர் திருவருட் சிவமே  
  
**481.** எங்கே கருணை யியற்கையி னுள்ளன   
அங்கே விளங்கிய வருட்பெருஞ் சிவமே  
  
**482.** யாரே யென்னினு மிரங்குகின் றார்க்குச்   
சீரே யளிக்குஞ் சிதம்பர சிவமே  
  
**483.** பொய்ந்நெறி யனைத்தினும் புகுத்தா தெனையருட்   
செந்நெறி செலுத்திய சிற்சபைச் சிவமே  
  
**484.** கொல்லா நெறியே குருவரு ணெறியெனப்   
பல்கா லெனக்குப் பகர்ந்தமெய்ச் சிவமே  
  
**485.** உயிரெலாம் பொதுவி னுளம்பட நோக்குக   
செயிரெலாம் விடுகெனச் செப்பிய சிவமே  
  
**486.** பயிர்ப்புறு கரணப் பரிசுகள் பற்பல   
உயிர்த்திர ளொன்றென வுரைத்தமெய்ச் சிவமே  
  
**487.** உயிருள்யா மெம்மு ளுயிரிவை யுணர்ந்தே   
உயிர்நலம் பரவுகென் றுரைத்தமெய்ச் சிவமே  
  
**488.** இயலரு ளொளியோ ரேகதே சத்தினாம்   
உயிரொளி காண்கவென் றுரைத்தமெய்ச் சிவமே  
  
**489.** அருளலா தணுவு மசைந்திடா ததனால்   
அருணலம் பரவுகென் றறைந்தமெய்ச் சிவமே  
  
**490.** அருளுறி னெல்லா மாகுமீ துண்மை   
அருளுற முயல்கவென் றருளிய சிவமே  
  
**491.** அருணெறி யொன்றே தெருணெறி மற்றெலாம்   
இருணெறி யெனவெனக் கியம்பிய சிவமே  
  
**492.** அருள்பெறிற் றுரும்புமோ ரைந்தொழில் புரியுந்   
தெருளிது வெனவே செப்பிய சிவமே  
  
**493.** அருளறி வொன்றே யறிவுமற் றெல்லாம்   
மருளறி வென்றே வகுத்தமெய்ச் சிவமே  
  
**494.** அருட்சுக மொன்றே யரும்பெறற் பெருஞ்சுகம்   
மருட்சுகம் பிறவென வகுத்தமெய்ச் சிவமே  
  
**495.** அருட்பே றதுவே யரும்பெறற் பெரும்பே   
றிருட்பே றறுக்குமென் றியம்பிய சிவமே  
  
**496.** அருட்டனி வல்லப மதுவே யெலாஞ்செய்   
பொருட்டனிச் சித்தெனப் புகன்றமெய்ச் சிவமே  
  
**497.** அருளறி யார்தமை யறியார் எம்மையும்   
பொருளறி யாரெனப் புகன்றமெய்ச் சிவமே  
  
**498.** அருணிலை யொன்றே யனைத்தும் பெறுநிலை   
பொருணிலை காண்கெனப் புகன்றமெய்ச் சிவமே  
  
**499.** அருள்வடி வதுவே யழியாத் தனிவடி   
வருள்பெற முயலுகென் றருளிய சிவமே  
  
**500.** அருளே நம்மிய லருளே நம்முரு   
அருளே நம்வடி வாமென்ற சிவமே  
  
**501.** அருளே நம்மடி யருளே நம்முடி   
அருளே நம்நடு வாமென்ற சிவமே  
  
**502.** அருளே நம்மறி வருளே நம்மனம்   
அருளே நங்குண மாமென்ற சிவமே  
  
**503.** அருளே நம்பதி யருளே நம்பதம்   
அருளே நம்மிட மாமென்ற சிவமே  
  
**504.** அருளே நந்துணை யருளே நந்தொழில்   
அருளே நம்விருப் பாமென்ற சிவமே  
  
**505.** அருளே நம்பொரு ளருளே நம்மொளி   
அருளே நாமறி வாயென்ற சிவமே  
  
**506.** அருளே நங்குல மருளே நம்மினம்   
அருளே நாமறி வாயென்ற சிவமே  
  
**507.** அருளே நஞ்சுக மருளே நம்பெயர்   
அருளே நாமறி வாயென்ற சிவமே  
  
**508.** அருளொளி யடைந்தனை யருளமு துண்டனை   
அருண்மதி வாழ்கவென் றருளிய சிவமே  
  
**509.** அருணிலை பெற்றனை யருள்வடி வுற்றனை   
அருளர சியற்றுகென் றருளிய சிவமே  
  
**510.** உள்ளகத் தமர்ந்தென துயிரிற் கலந்தருள்   
வள்ளல்சிற் றம்பலம் வளர்சிவ பதியே  
  
**511.** நிகரிலா வின்ப நிலைநடு வைத்தெனைத்   
தகவொடு காக்குந் தனிச்சிவ பதியே  
  
**512.** சுத்தசன் மார்க்க சுகநிலை தனிலெனைச்   
சத்திய னாக்கிய தனிச்சிவ பதியே  
  
**513.** ஐவருங் காண்டற் கரும்பெரும் பொருளென்   
கைவரப் புரிந்த கதிசிவ பதியே  
  
**514.** துன்பந் தொலைத்தருட் ஜோதியால் நிறைந்த   
இன்ப மெனக்கரு ளெழிற்சிவ பதியே  
  
**515.** சித்தமும் வாக்குஞ் செல்லாப் பெருநிலை   
ஒத்துற வேற்றிய வொருசிவ பதியே  
  
**516.** கையற வனைத்துங் கடிந்தெனைத் தேற்றி   
வையமேல் வைத்த மாசிவ பதியே  
  
**517.** இன்புறச் சிறியே னெண்ணுதோ றெண்ணுதோ   
றன்பொடென் கண்ணுறு மருட்சிவ பதியே  
  
**518.** பிழையெலாம் பொறுத்தெனுட் பிறங்கிய கருணை   
மழையெலாம் பொழிந்து வளர்சிவ பதியே  
  
**519.** உளத்தினுங் கண்ணினு முயிரினு மெனது   
குளத்தினு நிரம்பிய குருசிவ பதியே  
  
**520.** பரமுட னபரம் பகர்நிலை யிவையெனத்   
திரமுற வருளிய திருவருட் குருவே  
  
**521.** மதிநிலை யிரவியின் வளர்நிலை யனலின்   
றிதிநிலை யனைத்துந் தெரித்தசற் குருவே  
  
**522.** கணநிலை யவற்றின் கருநிலை யனைத்துங்   
குணமுறத் தெரித்துட் குலவுசற் குருவே  
  
**523.** பதிநிலை பசுநிலை பாச நிலையெலாம்   
மதியுறத் தெரித்துள் வயங்குசற் குருவே  
  
**524.** பிரம ரகசியம் பேசியென் னுளத்தே   
தரமுற விளங்குஞ் சாந்தசற் குருவே  
  
**525.** பரம ரகசியம் பகர்ந்தென துளத்தே   
வரமுற வளர்த்து வயங்குசற் குருவே  
  
**526.** சிவரக சியமெலாந் தெரிவித் தெனக்கே   
நவநிலை காட்டிய ஞானசற் குருவே  
  
**527.** சத்திய லனைத்துஞ் சித்தியன் முழுதும்   
அத்தகை தெரித்த வருட்சிவ குருவே  
  
**528.** அறிபவை யெல்லா மறிவித் தென்னுள்ளே   
பிறிவற விளங்கும் பெரியசற் குருவே  
  
**529.** கேட்பவை யெல்லாங் கேட்பித் தெனுள்ளே   
வேட்கையின் விளங்கும் விமலசற் குருவே  
  
**530.** காண்பவை யெல்லாங் காட்டுவித் தெனக்கே   
மாண்பத மளித்து வயங்குசற் குருவே  
  
**531.** செய்பவை யெல்லாஞ் செய்வித் தெனக்கே   
உய்பவை யளித்தெனு ளோங்குசற் குருவே  
  
**532.** உண்பவை யெல்லா முண்ணுவித் தென்னுள்   
பண்பினில் விளங்கும் பரமசற் குருவே  
  
**533.** சாகாக் கல்வியின் றரமெலாங் கற்பித்   
தேகாக் கரப்பொரு ளீந்தசற் குருவே  
  
**534.** சத்திய மாஞ்சிவ சித்திக ளனைத்தையும்   
மெய்த்தகை யளித்தெனுள் விளங்குசற் குருவே  
  
**535.** எல்லா நிலைகளு மேற்றிச் சித்தெலாம்   
வல்லா னெனவெனை வைத்தசற் குருவே  
  
**536.** சீருற வருளாந் தேசுற வழியாப்   
பேருற வென்னைப் பெற்றநற் றாயே  
  
**537.** பொருந்திய வருட்பெரும் போகமே யுறுகெனப்   
பெருந்தய வாலெனைப் பெற்றநற் றாயே  
  
**538.** ஆன்றசன் மார்க்க மணிபெற வெனைத்தான்   
ஈன்றமு தளித்த வினியநற் றாயே  
  
**539.** பசித்திடு தோறுமென் பாலணைந் தருளால்   
வசித்தமு தருள்புரி வாய்மைநற் றாயே  
  
**540.** தளர்ந்ததோ றடியேன் சார்பணைந் தென்னை   
உளந்தெளி வித்த வொருமைநற் றாயே  
  
**541.** அருளமு தேமுத லைவகை யமுதமும்   
தெருளுற வெனக்கருள் செல்வனற் றாயே  
  
**542.** இயலமு தேமுத லெழுவகை யமுதமும்   
உயலுற வெனக்கரு ளுரியநற் றாயே  
  
**543.** நண்புறு மெண்வகை நவவகை யமுதமும்   
பண்புற வெனக்கருள் பண்புடைத் தாயே  
  
**544.** மற்றுள வமுத வகையெலா மெனக்கே   
உற்றுண வளித்தரு ளோங்குநற் றாயே  
  
**545.** கலக்கமு மச்சமுங் கடிந்தென துளத்தே   
அலக்கணுந் தவிர்த்தரு ளன்புடைத் தாயே  
  
**546.** துய்ப்பினி லனைத்துஞ் சுகம்பெற வளித்தெனக்   
கெய்ப்பெலாந் தவிர்த்த வின்புடைத் தாயே  
  
**547.** சித்திக ளெல்லாந் தெளிந்திட வெனக்கே   
சத்தியை யளித்த தயவுடைத் தாயே  
  
**548.** சத்திநி பாதந் தனையளித் தெனைமேல்   
வைத்தமு தளித்த மரபுடைத் தாயே  
  
**549.** சத்திசத் தர்களெலாஞ் சார்ந்தென தேவல்செய்   
சித்தியை யளித்த தெய்வநற் றாயே  
  
**550.** தன்னிக ரில்லாத் தலைவனைக் காட்டியே   
என்னைமே லேற்றிய வினியநற் றாயே  
  
**551.** வெளிப்பட விரும்பிய விளைவெலா மெனக்கே   
யளித்தளித் தின்புசெய் யன்புடைத் தாயே  
  
**552.** எண்ணகத் தொடுபுறத் தென்னையெஞ் ஞான்றுங்   
கண்ணெனக் காக்குங் கருணைநற் றாயே  
  
**553.** இன்னரு ளமுதளித் திறவாத் திறல்புரிந்   
தென்னை வளர்த்திடு மின்புடைத் தாயே  
  
**554.** என்னுட லென்னுயி ரென்னறி வெல்லாம்   
தன்னவென் றாக்கிய தயவுடைத் தாயே  
  
**555.** தெரியா வகையாற் சிறியேன் றளர்ந்திடத்   
தரியா தணைத்த தயவுடைத் தாயே  
  
**556.** சினமுத லனைத்தையுந் தீர்த்தெனை நனவினுங்   
கனவினும் பிரியாக் கருணைநற் றாயே  
  
**557.** தூக்கமுஞ் சோம்புமென் றுன்பமு மச்சமும்   
ஏக்கமு நீக்கிய வென்றனித் தாயே  
  
**558.** துன்பெலாந் தவிர்த்துளே யன்பெலாம் நிரம்ப   
இன்பெலா மளித்த வென்றனித் தந்தையே  
  
**559.** எல்லா நன்மையு மென்றனக் களித்த   
எல்லாம் வல்லசித் தென்றனித் தந்தையே  
  
**560.** நாயிற் கடையே னலம்பெறக் காட்டிய   
தாயிற் பெரிதுந் தயவுடைத் தந்தையே  
  
**561.** அறிவிலாப் பருவத் தறிவெனக் களித்தே   
பிறிவிலா தமர்ந்த பேரருட் டந்தையே  
  
**562.** புன்னிக ரில்லேன் பொருட்டிவ ணடைந்த   
தன்னிக ரில்லாத் தனிப்பெருந் தந்தையே  
  
**563.** அகத்தினும் புறத்தினு மமர்ந்தருட் ஜோதி   
சகத்தினி லெனக்கே தந்தமெய்த் தந்தையே  
  
**564.** இணையிலாக் களிப்புற் றிருந்திட வெனக்கே   
துணையடி சென்னியிற் சூட்டிய தந்தையே  
  
**565.** ஆதியீ றறியா வருளர சாட்சியிற்   
ஜோதிமா மகுடஞ் சூட்டிய தந்தையே  
  
**566.** எட்டிரண் டறிவித் தெனைத்தனி யேற்றிப்   
பட்டிமண் டபத்திற் பதித்தமெய்த் தந்தையே  
  
**567.** தங்கோ லளவது தந்தருட் ஜோதிச்   
செங்கோல் செலுத்தெனச் செப்பிய தந்தையே  
  
**568.** தன்பொரு ளனைத்தையுந் தன்னர சாட்சியில்   
என்பொரு ளாக்கிய என்றனித் தந்தையே  
  
**569.** தன்வடி வனைத்தையுந் தன்னர சாட்சியில்   
என்வடி வாக்கிய என்றனித் தந்தையே  
  
**570.** தன்சித் தனைத்தையுந் தன்சமு கத்தினில்   
என்சித் தாக்கிய என்றனித் தந்தையே  
  
**571.** தன்வச மாகிய தத்துவ மனைத்தையும்   
என்வச மாக்கிய வென்னுயிர்த் தந்தையே  
  
**572.** தன்கையிற் பிடித்த தனியருட் ஜோதியை   
என்கையிற் கொடுத்த என்றனித் தந்தையே  
  
**573.** தன்னையுந் தன்னருட் சத்தியின் வடிவையும்   
என்னையு மொன்றென வியற்றிய தந்தையே  
  
**574.** தன்னிய லென்னியல் தன்செய லென்செயல்   
என்ன வியற்றிய வென்றனித் தந்தையே  
  
**575.** தன்னுரு வென்னுரு தன்னுரை யென்னுரை   
என்ன வியற்றிய வென்றனித் தந்தையே  
  
**576.** சதுரப் பேரருட் டனிப்பெருந் தலைவனென்   
றெதிரற் றோங்கிய வென்னுடைத் தந்தையே  
  
**577.** மனவாக் கறியா வரைப்பினி லெனக்கே   
இனவாக் கருளிய வென்னுயிர்த் தந்தையே  
  
**578.** உணர்ந்துணர்ந் துணரினு முணராப் பெருநிலை   
யணைந்திட வெனக்கே யருளிய தந்தையே  
  
**579.** துரியவாழ் வுடனே சுகபூ ரணமெனும்   
பெரியவாழ் வளித்த பெருந்தனித் தந்தையே  
  
**580.** ஈறிலாப் பதங்கள் யாவையுங் கடந்த   
பேறளித் தாண்ட பெருந்தகைத் தந்தையே  
  
**581.** எவ்வகைத் திறத்தினு மெய்துதற் கரிதாம்   
அவ்வகை நிலையெனக் களித்தநற் றந்தையே  
  
**582.** இனிப்பிற வாநெறி யெனக்களித் தருளிய   
தனிப்பெருந் தலைமைத் தந்தையே தந்தையே  
  
**583.** பற்றயர்ந் தஞ்சிய பரிவுகண் டணைந்தெனைச்   
சற்றுமஞ் சேலெனத் தாங்கிய துணையே  
  
**584.** தளர்ந்தவத் தருணமென் றளர்வெலாந் தவிர்த்துட்   
கிளர்ந்திட வெனக்குக் கிடைத்தமெய்த் துணையே  
  
**585.** துறையிது வழியிது துணிவிது நீசெயும்   
முறையிது வெனவே மொழிந்தமெய்த் துணையே  
  
**586.** எங்குறு தீமையு மெனைத்தொட ராவகை   
கங்குலும் பகலுமெய்க் காவல்செய் துணையே  
  
**587.** வேண்டிய வேண்டிய விருப்பெலா மெனக்கே   
யீண்டிருந் தருள்புரி யென்னுயிர்த் துணையே  
  
**588.** இகத்தினும் பரத்தினு மெனக்கிடர் சாரா   
தகத்தினும் புறத்தினு மமர்ந்தமெய்த் துணையே  
  
**589.** அயர்வற வெனக்கே யருட்டுணை யாகியென்   
னுயிரினுஞ் சிறந்த வொருமையென் னட்பே  
  
**590.** அன்பினிற் கலந்தென தறிவினிற் பயின்றே   
இன்பினி லளைந்தவென் னின்னுயிர் நட்பே  
  
**591.** நான்புரி வனவெலாந் தான்புரிந் தெனக்கே   
வான்பத மளிக்க வாய்த்தநன் னட்பே  
  
**592.** உள்ளமு முணர்ச்சியு முயிருங் கலந்துகொண்   
டெள்ளுறு நெய்யிலென் னுள்ளுறு நட்பே  
  
**593.** செற்றமுந் தீமையுந் தீர்த்துநான் செய்த   
குற்றமுங் குணமாக் கொண்டவென் னட்பே  
  
**594.** குணங்குறி முதலிய குறித்திடா தெனையே   
அணங்கறக் கலந்த அன்புடை நட்பே  
  
**595.** பிணக்கும் பேதமும் பேயுல கோர்புகல்   
கணக்குந் தீர்த்தெனைக் கலந்தநன் னட்பே  
  
**596.** சவலைநெஞ் சகத்தின் றளர்ச்சியு மச்சமும்   
கவலையுந் தவிர்த்தெனைக் கலந்தநன் னட்பே  
  
**597.** களைப்பறிந் தெடுத்துக் கலக்கந் தவிர்த்தெனக்   
கிளைப்பறிந் துதவிய வென்னுயி ருறவே  
  
**598.** தன்னைத் தழுவுறு தரஞ்சிறி தறியா   
வென்னைத் தழுவிய வென்னுயி ருறவே  
  
**599.** மனக்குறை நீக்கிநல் வாழ்வளித் தென்றும்   
எனக்குற வாகிய என்னுயி ருறவே  
  
**600.** துன்னு மனாதியே சூழ்ந்தெனைப் பிரியா   
தென்னுற வாகிய வென்னுயி ருறவே  
  
**601.** என்றுமோர் நிலையாய் என்றுமோ ரியலாய்   
என்றுமுள் ளதுவா மென்றனிச் சத்தே  
  
**602.** அனைத்துல கவைகளு மாங்காங் குணரினும்   
இனைத்தென வறியா வென்றனிச் சத்தே  
  
**603.** பொதுமறை முடிகளும் புகலவை முடிகளும்   
இதுவெனற் கரிதா மென்றனிச் சத்தே  
  
**604.** ஆகம முடிகளு மவைபுகல் முடிகளும்   
ஏகுதற் கரிதா மென்றனிச் சத்தே  
  
**605.** சத்தியஞ் சத்தியஞ் சத்திய மெனவே   
இத்தகை வழுத்து மென்றனிச் சத்தே  
  
**606.** துரியமுங் கடந்ததோர் பெரியவான் பொருளென   
உரைசெய் வேதங்க ளுன்னுமெய்ச் சத்தே  
  
**607.** அன்றத னப்பா லதன்பரத் ததுதான்   
என்றிட நிறைந்த வென்றனிச் சத்தே  
  
**608.** என்றுமுள் ளதுவாய் எங்குமோர் நிறைவாய்   
என்றும் விளங்கிடு மென்றனிச் சித்தே  
  
**609.** சத்திகள் பலவாய்ச் சத்தர்கள் பலவாய்   
இத்தகை விளங்கு மென்றனிச் சித்தே  
  
**610.** தத்துவம் பலவாய்த் தத்துவி பலவாய்   
இத்தகை விளங்கு மென்றனிச் சித்தே  
  
**611.** படிநிலை பலவாய்ப் பதநிலை பலவாய்   
இடிவற விளங்கிடு மென்றனிச் சித்தே  
  
**612.** மூர்த்தர்கள் பலவாய் மூர்த்திகள் பலவாய்   
ஏற்பட விளக்கிடு மென்றனிச் சித்தே  
  
**613.** உயிர்வகை பலவா யுடல்வகை பலவாய்   
இயலுற விளக்கிடு மென்றனிச் சித்தே  
  
**614.** அறிவவை பலவா யறிவன பலவாய்   
எறிவற விளக்கிடு மென்றனிச் சித்தே  
  
**615.** நினைவவை பலவாய் நினைவன பலவாய்   
இனைவற விளக்கிடு மென்றனிச் சித்தே  
  
**616.** காட்சிகள் பலவாய்க் காண்பன பலவாய்   
ஏட்சியின் விளக்கிடு மென்றனிச் சித்தே  
  
**617.** செய்வினை பலவாய்ச் செய்வன பலவாய்   
எய்வற விளக்கிடு மென்றனிச் சித்தே  
  
**618.** அண்ட சராசர மனைத்தையும் பிறவையும்   
எண்டற விளக்கு மென்றனிச் சித்தே  
  
**619.** எல்லாம் வல்லசித் தெனமறை புகன்றிட   
எல்லாம் விளக்கிடு மென்றனிச் சித்தே  
  
**620.** ஒன்றதி லொன்றன் றுரைக்கவும் படாதாய்   
என்றுமோர் படித்தா மென்றனி யின்பே  
  
**621.** இதுவது வென்னா வியலுடை யதுவாய்   
எதிரற நிறைந்த வென்றனி யின்பே  
  
**622.** ஆக்குறு மவத்தைக ளனைத்தையுங் கடந்துமேல்   
ஏக்கற நிறைந்த வென்றனி யின்பே  
  
**623.** அறிவுக் கறிவினி லதுவது வதுவாய்   
எறிவற் றோங்கிய வென்றனி யின்பே  
  
**624.** விடய மெவற்றினு மேன்மேல் விளைந்தவை   
யிடையிடை யோங்கிய வென்றனி யின்பே  
  
**625.** இம்மையு மறுமையு மியம்பிடு மொருமையும்   
எம்மையு நிரம்பிடு மென்றனி யின்பே  
  
**626.** முத்தர்கள் சித்தர்கள் சத்திகள் சத்தர்கள்   
எத்திறத் தவர்க்குமா மென்றனி யின்பே  
  
**627.** எல்லா நிலைகளி னெல்லா வுயிருறும்   
எல்லா வின்புமா மென்றனி யின்பே  
  
**628.** கரும்புறு சாறுங் கனிந்தமுக் கனியின்   
விரும்புறு மிரதமு மிக்கதீம் பாலும்  
  
**629.** குணங்கொள்கோற் றேனுங் கூட்டியொன் றாக்கி   
மணங்கொளப் பதஞ்செய் வகையுற வியற்றிய  
  
**630.** உணவெனப் பல்கா லுரைக்கினு நிகரா   
வணமுறு மின்ப மயமே யதுவாய்க்  
  
**631.** கலந்தறி வுருவாய்க் கருதுதற் கரிதாய்   
நலந்தரு விளக்கமு நவிலருந் தண்மையும்  
  
**632.** உள்ளதா யென்று முள்ளதா யென்னுள்   
உள்ளதா யென்ற னுயிருள முடம்புடன்  
  
**633.** எல்லா மினிப்ப வியலுறு சுவையளித்   
தெல்லாம் வல்லசித் தியற்கைய தாகிச்  
  
**634.** சாகா வரமுந் தனித்தபே ரறிவும்   
மாகா தலிற்சிவ வல்லப சத்தியும்  
  
**635.** செயற்கரு மனந்த சித்தியு மின்பமும்   
மயக்கறத் தருந்திறல் வண்மைய தாகிப்  
  
**636.** பூரண வடிவாய்ப் பொங்கிமேற் றதும்பி   
ஆரண முடியுட னாகம முடியுங்  
  
**637.** கடந்தென தறிவாங் கனமேற் சபைநடு   
நடந்திகழ் கின்றமெஞ் ஞானவா ரமுதே  
  
**638.** சத்திய வமுதே தனித்திரு வமுதே   
நித்திய வமுதே நிறைசிவ வமுதே  
  
**639.** சச்சிதா னந்தத் தனிமுத லமுதே   
மெய்ச்சிதா காச விளைவரு ளமுதே  
  
**640.** ஆனந்த வமுதே யருளொளி யமுதே   
தானந்த மில்லாத் தத்துவ வமுதே  
  
**641.** நவநிலை தருமோர் நல்லதெள் ளமுதே   
சிவநிலை தனிலே திரண்டவுள் ளமுதே  
  
**642.** பொய்படாக் கருணைப் புண்ணிய வமுதே   
கைபடாப் பெருஞ்சீர்க் கடவுள்வா னமுதே  
  
**643.** அகம்புற மகப்புற மாகிய புறப்புறம்   
உகந்தநான் கிடத்து மோங்கிய வமுதே  
  
**644.** பனிமுத னீக்கிய பரம்பர வமுதே   
தனிமுத லாய சிதம்பர வமுதே  
  
**645.** உலகெலாங் கொள்ளினு முலப்பிலா வமுதே   
அலகிலாப் பெருந்திற லற்புத வமுதே  
  
**646.** அண்டமு மதன்மே லண்டமு மவற்றுள   
பண்டமுங் காட்டிய பரம்பர மணியே  
  
**647.** பிண்டமு மதிலுறு பிண்டமு மவற்றுள   
பண்டமுங் காட்டிய பராபர மணியே  
  
**648.** நினைத்தவை நினைத்தவை நினைத்தாங் கெய்துற   
அனைத்தையுந் தருமோ ரரும்பெறன் மணியே  
  
**649.** விண்பத மனைத்து மேற்பத முழுவதுங்   
கண்பெற நடத்துங் ககனமா மணியே  
  
**650.** பார்பத மனைத்தும் பகரடி முழுவதுஞ்   
சார்புற நடத்துஞ் சரவொளி மணியே  
  
**651.** அண்டகோ டிகளெலா மரைக்கணத் தேகிக்   
கண்டுகொண் டிடவொளிர் கலைநிறை மணியே  
  
**652.** சராசர வுயிர்தொறுஞ் சாற்றிய பொருடொறும்   
விராவியுள் விளங்கும் வித்தக மணியே  
  
**653.** மூவரு முனிவரு முத்தருஞ் சித்தருந்   
தேவரு மதிக்குஞ் சித்திசெய் மணியே  
  
**654.** தாழ்வெலாந் தவிர்த்துச் சகமிசை யழியா   
வாழ்வெனக் களித்த வளரொளி மணியே  
  
**655.** நவமணி முதலிய நலமெலாந் தருமொரு   
சிவமணி யெனுமருட் செல்வமா மணியே  
  
**656.** வான்பெறற் கரிய வகையெலாம் விரைந்து   
நான்பெற வளித்த நாதமந் திரமே  
  
**657.** கற்பம் பலபல கழியினு மழியாப்   
பொற்புற வளித்த புனிதமந் திரமே  
  
**658.** அகரமு முகரமு மழியாச் சிகரமும்   
வகரமு மாகிய வாய்மைமந் திரமே  
  
**659.** ஐந்தென வெட்டென வாறென நான்கென   
முந்துறு மறைமுறை மொழியுமந் திரமே  
  
**660.** வேதமு மாகம விரிவுக ளனைத்தும்   
ஓதநின் றுலவா தோங்குமந் திரமே  
  
**661.** உடற்பிணி யனைத்தையு முயிர்ப்பிணி யனைத்தையு   
மடர்ப்பறத் தவிர்த்த வருட்சிவ மருந்தே  
  
**662.** சித்திக்கு மூலமாஞ் சிவமருந் தெனவுளந்   
தித்திக்கு ஞானத் திருவருண் மருந்தே  
  
**663.** இறந்தவ ரெல்லா மெழுந்திடப் புரியுஞ்   
சிறந்தவல் லபமுறு திருவருண் மருந்தே  
  
**664.** மரணப் பெரும்பிணி வாரா வகைமிகு   
கரணப் பெருந்திறல் காட்டிய மருந்தே  
  
**665.** நரைதிரை மூப்பவை நண்ணா வகைதரும்   
உரைதரு பெருஞ்சீ ருடையநன் மருந்தே  
  
**666.** என்றே யென்னினு மிளமையோ டிருக்க   
நன்றே தருமொரு ஞானமா மருந்தே  
  
**667.** மலப்பிணி தவிர்த்தருள் வலந்தரு கின்றதோர்   
நலத்தகை யதுவென நாட்டிய மருந்தே  
  
**668.** சிற்சபை நடுவே திருநடம் புரியும்   
அற்புத மருந்தெனு மானந்த மருந்தே  
  
**669.** இடையுறப் படாத வியற்கை விளக்கமாய்த்   
தடையொன்று மில்லாத் தகவுடை யதுவாய்  
  
**670.** மாற்றிவை யென்ன மதித்தளப் பரிதாய்   
ஊற்றமும் வண்ணமு மொருங்குடை யதுவாய்க்  
  
**671.** காட்சிக் கினியநற் கலையுடை யதுவாய்   
ஆட்சிக் குரியபன் மாட்சியு முடைத்தாய்  
  
**672.** கைதவர் கனவினுங் காண்டற் கரிதாய்ச்   
செய்தவப் பயனாந் திருவருள் வலத்தால்  
  
**673.** உளம்பெறு மிடமெலா முதவுக வெனவே   
வளம்பட வாய்த்து மன்னிய பொன்னே  
  
**674.** புடம்படாத் தரமும் விடம்படாத் திறமும்   
வடம்படா நலமும் வாய்த்தசெம் பொன்னே  
  
**675.** மும்மையுந் தருமொரு செம்மையை யுடைத்தாய்   
இம்மையே கிடைத்திங் கிலங்கிய பொன்னே  
  
**676.** எடுத்தெடுத் துதவினு மென்றுங் குறையா   
தடுத்தடுத் தோங்குமெய் யருளுடைப் பொன்னே  
  
**677.** தளர்ந்திடே லெடுக்கின் வளர்ந்திடு வேமெனக்   
கிளர்ந்திட வுரைத்துக் கிடைத்தசெம் பொன்னே  
  
**678.** எண்ணிய தோறு மியற்றுக வென்றனை   
யண்ணியென் கரத்தி லமர்ந்தபைம் பொன்னே  
  
**679.** நீகேண் மறக்கினு நின்னையாம் விட்டுப்   
போகே மெனவெனைப் பொருந்திய பொன்னே  
  
**680.** எண்ணிய வெண்ணியாங் கெய்திட வெனக்குப்   
பண்ணிய தவத்தாற் பழுத்தசெம் பொன்னே  
  
**681.** விண்ணியற் றலைவரும் வியந்திட வெனக்குப்   
புண்ணியப் பயனாற் பூத்தசெம் பொன்னே  
  
**682.** நால்வகை நெறியினு நாட்டுக வெனவே   
பால்வகை முழுதும் பணித்தபைம் பொன்னே  
  
**683.** எழுவகை நெறியினு மியற்றுக வெனவே   
முழுவகை காட்டி முயங்கிய பொன்னே  
  
**684.** எண்ணிய படியெலா மியற்றுக வென்றெனைப்   
புண்ணிய பலத்தாற் பொருந்திய நிதியே  
  
**685.** ஊழிதோ றூழி யுலப்புறா தோங்கி   
வாழியென் றெனக்கு வாய்த்தநன் னிதியே  
  
**686.** இதமுற வூழிதோ றெடுத்தெடுத் துலகோர்க்   
குதவினு முலவா தோங்குநன் னிதியே  
  
**687.** இருநிதி யெழுநிதி யியனவ நிதிமுதற்   
றிருநிதி யெல்லாந் தருமொரு நிதியே  
  
**688.** எவ்வகை நிதிகளு மிந்தமா நிதியிடை   
அவ்வகை கிடைக்குமென் றருளிய நிதியே  
  
**689.** அற்புதம் விளங்கு மருட்பெரு நிதியே   
கற்பனை கடந்த கருணைமா நிதியே  
  
**690.** நற்குண நிதியே சற்குண நிதியே   
நிற்குண நிதியே சிற்குண நிதியே  
  
**691.** பளகிலா தோங்கும் பளிக்குமா மலையே   
வளமெலா நிறைந்த மாணிக்க மலையே  
  
**692.** மதியுற விளங்கு மரகத மலையே   
வதிதரு பேரொளி வச்சிர மலையே  
  
**693.** உரைமனங் கடந்தாங் கோங்குபொன் மலையே   
துரியமேல் வெளியிற் ஜோதிமா மலையே  
  
**694.** புற்புதந் திரைநுரை புரைமுத லிலதோர்   
அற்புதக் கடலே யமுதத்தண் கடலே  
  
**695.** இருட்கலை தவிர்த்தொளி யெல்லாம் வழங்கிய   
அருட்பெருங் கடலே யானந்தக் கடலே  
  
**696.** பவக்கடல் கடந்துநான் பார்த்தபோ தருகே   
உவப்புறு வளங்கொண் டோங்கிய கரையே  
  
**697.** என்றுயர்ச் சோடைக ளெல்லாந் தவிர்த்துள   
நன்றுற விளங்கிய நந்தனக் காவே  
  
**698.** சேற்றுநீ ரின்றிநற் றீஞ்சுவை தருமோர்   
ஊற்றுநீர் நிரம்ப வுடையபூந் தடமே  
  
**699.** கோடைவாய் விரிந்த குளிர்தரு நிழலே   
மேடைவாய் வீசிய மெல்லிய காற்றே  
  
**700.** களைப்பறக் கிடைத்த கருணைநன் னீரே   
இளைப்பற வாய்த்த வின்சுவை யுணவே  
  
**701.** தென்னைவாய்க் கிடைத்த செவ்விள நீரே   
தென்னைவான் பலத்திற் றிருகுதீம் பாலே  
  
**702.** நீர்நசை தவிர்க்கு நெல்லியங் கனியே   
வேர்விளை பலவின் மென்சுவைச் சுளையே  
  
**703.** கட்டுமாம் பழமே கதலிவான் பழமே   
இட்டநற் சுவைசெய் யிலந்தையங் கனியே  
  
**704.** புனிதவான் றருவிற் புதுமையாம் பலமே   
கனியெலாங் கூட்டிக் கலந்ததீஞ் சுவையே  
  
**705.** இதந்தரு கரும்பி லெடுத்ததீஞ் சாறே   
பதந்தரு வெல்லப் பாகினின் சுவையே  
  
**706.** சாலவே யினிக்குஞ் சர்க்கரைத் திரளே   
ஏலவே நாவுக் கினியகற் கண்டே  
  
**707.** உலப்புறா தினிக்கு முயர்மலைத் தேனே   
கலப்புறா மதுரங் கனிந்தகோற் றேனே  
  
**708.** நவையிலா தெனக்கு நண்ணிய நறவே   
சுவையெலாந் திரட்டிய தூயதீம் பதமே  
  
**709.** பதம்பெறக் காய்ச்சிய பசுநறும் பாலே   
இதம்பெற வுருக்கிய விளம்பசு நெய்யே  
  
**710.** உலர்ந்திடா தென்று மொருபடித் தாகி   
மலர்ந்துநல் வண்ணம் வயங்கிய மலரே  
  
**711.** இகந்தரு புவிமுத லெவ்வுல குயிர்களும்   
உகந்திட மணக்குஞ் சுகந்தநன் மணமே  
  
**712.** யாழுறு மிசையே யினியவின் னிசையே   
ஏழுறு மிசையே யியலரு ளிசையே  
  
**713.** திவளொளிப் பருவஞ் சேர்ந்தநல் லவளே   
அவளொடுங் கூடி யடைந்ததோர் சுகமே  
  
**714.** நாதநல் வரைப்பி னண்ணிய பாட்டே   
வேதகீ தத்தில் விளைதிருப் பாட்டே  
  
**715.** நன்மார்க்கர் நாவி னவிற்றிய பாட்டே   
சன்மார்க்க சங்கந் தழுவிய பாட்டே  
  
**716.** நம்புறு மாகம நவிற்றிய பாட்டே   
எம்பல மாகிய வம்பலப் பாட்டே  
  
**717.** என்மனக் கண்ணே என்னருட் கண்ணே   
என்னிரு கண்ணே யென்கணுண் மணியே  
  
**718.** என்பெருங் களிப்பே யென்பெரும் பொருளே   
என்பெருந் திறலே யென்பெருஞ் செயலே  
  
**719.** என்பெருந் தவமே என்றவப் பலனே   
என்பெருஞ் சுகமே யென்பெரும் பேறே  
  
**720.** என்பெரு வாழ்வே யென்றென்வாழ் முதலே   
என்பெரு வழக்கே யென்பெருங் கணக்கே  
  
**721.** என்பெரு நலமே யென்பெருங் குலமே   
என்பெரு வலமே யென்பெரும் புலமே  
  
**722.** என்பெரு வரமே யென்பெருந் தரமே   
என்பெரு நெறியே யென்பெரு நிலையே  
  
**723.** என்பெருங் குணமே என்பெருங் கருத்தே   
என்பெருந் தயவே யென்பெருங் கதியே  
  
**724.** என்பெரும் பதியே யென்னுயி ரியலே   
என்பெரு நிறைவே யென்றனி யறிவே  
  
**725.** தோலெலாங் குழைந்திடச் சூழ்நரம் பனைத்தும்   
மேலெலாங் கட்டவை விட்டுவிட் டியங்கிட  
  
**726.** என்பெலா நெக்குநெக் கியலிடை நெகிழ்ந்திட   
மென்புடைத் தசையெலா மெய்யுறத் தளர்ந்திட  
  
**727.** இரத்த மனைத்துமுள் ளிறுகிடச் சுக்கிலம்   
உரத்திடை பந்தித் தொருதிர ளாயிட  
  
**728.** மடலெலா மூளை மலர்ந்திட வமுதம்   
உடலெலா மூற்றெடுத் தோடி நிரம்பிட  
  
**729.** ஒண்ணுதல் வியர்த்திட வொளிமுக மலர்ந்திட   
தண்ணிய வுயிர்ப்பினிற் சாந்தந் ததும்பிட  
  
**730.** உண்ணகை தோற்றிட வுரோமம் பொடித்திடக்   
கண்ணினீர் பெருகிக் கால்வழிந் தோடிட  
  
**731.** வாய்துடித் தலறிட வளர்செவித் துணைகளிற்   
கூயிசைப் பொறியெலாங் கும்மெனக் கொட்டிட  
  
**732.** மெய்யெலாங் குளிர்ந்திட மென்மார் பசைந்திடக்   
கையெலாங் குவிந்திடக் காலெலாஞ் சுலவிட  
  
**733.** மனங்கனிந் துருகிட மதிநிறைந் தொளிர்ந்திட   
இனம்பெறு சித்த மியைந்து களித்திட  
  
**734.** அகங்கார மாங்காங் கதிகரிப் பமைந்திடச்   
சகங்காண வுள்ளந் தழைத்து மலர்ந்திட  
  
**735.** அறிவுரு வனைத்து மானந்த மாயிடப்   
பொறியுறு மான்மதற் போதமும் போயிடத்  
  
**736.** தத்துவ மனைத்துந் தாமொருங் கொழிந்திடச்   
சத்துவ மொன்றே தனித்துநின் றோங்கிட  
  
**737.** உலகெலாம் விடய முளவெலா மறைந்திட   
அலகிலா வருளி னாசைமேற் பொங்கிட  
  
**738.** என்னுளத் தெழுந்துயி ரெல்லா மலர்ந்திட   
என்னுளத் தோங்கிய என்றனி யன்பே  
  
**739.** பொன்னடி கண்டருட் புத்தமு துணவே   
என்னுளத் தெழுந்த வென்னுடை யன்பே  
  
**740.** தன்னையே யெனக்குத் தந்தரு ளொளியால்   
என்னைவே தித்த என்றனி யன்பே  
  
**741.** என்னுளே யரும்பி யென்னுளே மலர்ந்து   
என்னுளே விரிந்த என்னுடை யன்பே  
  
**742.** என்னுளே விளங்கி யென்னுளே பழுத்து   
என்னுளே கனிந்த வென்னுடை யன்பே  
  
**743.** தன்னுளே நிறைவுறு தரமெலா மளித்தே   
என்னுளே நிறைந்த என்றனி யன்பே  
  
**744.** துன்புள வனைத்துந் தொலைத்தென துருவை   
யின்புறு வாக்கிய என்னுடை யன்பே  
  
**745.** பொன்னுடம் பெனக்குப் பொருந்திடும் பொருட்டா   
என்னுளங் கலந்த என்றனி யன்பே  
  
**746.** தன்வச மாகித் ததும்பிமேற் பொங்கி   
என்வசங் கடந்த என்னுடை யன்பே  
  
**747.** தன்னுளே பொங்கிய தண்ணமு துணவே   
என்னுளே பொங்கிய என்றனி யன்பே  
  
**748.** அருளொளி விளங்கிட வாணவ மெனுமோர்   
இருளற வென்னுளத் தேற்றிய விளக்கே  
  
**749.** துன்புறு தத்துவத் துரிசெலா நீக்கிநல்   
லின்புற வென்னுளத் தேற்றிய விளக்கே  
  
**750.** மயலற வழியா வாழ்வுமேன் மேலும்   
இயலுற வென்னுளத் தேற்றிய விளக்கே  
  
**751.** இடுவெளி யனைத்து மியலொளி விளங்கிட   
நடுவெளி நடுவே நாட்டிய விளக்கே  
  
**752.** கருவெளி யனைத்துங் கதிரொளி விளங்கிட   
உருவெளி நடுவே யொளிர்தரு விளக்கே  
  
**753.** தேற்றிய வேதத் திருமுடி விளங்கிட   
ஏற்றிய ஞான வியலொளி விளக்கே  
  
**754.** ஆகம முடிமே லருளொளி விளங்கிட   
வேகம தறவே விளங்கொளி விளக்கே  
  
**755.** ஆரியர் வழுத்திய வருணிலை யனாதி   
காரியம் விளக்குமோர் காரண விளக்கே  
  
**756.** தண்ணிய வமுதே தந்தென துளத்தே   
புண்ணியம் பலித்த பூரண மதியே  
  
**757.** உய்தர வமுத முதவியென் னுளத்தே   
செய்தவம் பலித்த திருவளர் மதியே  
  
**758.** பதியெலாந் தழைக்கப் பதம்பெறு மமுத   
நிதியெலா மளித்த நிறைதிரு மதியே  
  
**759.** பாலெனத் தண்கதிர் பரப்பியெஞ் ஞான்று   
மேல்வெளி விளங்க விளங்கிய மதியே  
  
**760.** உயங்கிய உள்ளமு முயிருந் தழைத்திட   
வயங்கிய கருணை மழைபொழி மழையே  
  
**761.** என்னையும் பணிகொண் டென்னுளே நிரம்ப   
மன்னிய கருணை மழைபொழி மழையே  
  
**762.** உளங்கொளு மெனக்கே யுவகைமேற் பொங்கி   
வளங்கொளக் கருணை மழைபொழி மழையே  
  
**763.** நலந்தர வுடலுயிர் நல்லறி வெனக்கே   
மலர்ந்திடக் கருணை மழைபொழி மழையே  
  
**764.** தூய்மையா லெனது துரிசெலா நீக்கிநல்   
வாய்மையாற் கருணை மழைபொழி மழையே  
  
**765.** வெம்மல விரவது விடிதரு ணந்தனிற்   
செம்மையி லுதித்துளந் திகழ்ந்தசெஞ் சுடரே  
  
**766.** திரையெலாந் தவிர்த்துச் செவ்வியுற் றாங்கே   
வரையெலாம் விளங்க வயங்குசெஞ் சுடரே  
  
**767.** அலகிலாத் தலைவர்க ளரசுசெய் தத்துவ   
உலகெலாம் விளங்க வோங்குசெஞ் சுடரே  
  
**768.** முன்னுறு மலவிருள் முழுவது நீக்கியே   
என்னுள வரைமே லெழுந்தசெஞ் சுடரே  
  
**769.** ஆதியு நடுவுட னந்தமுங் கடந்த   
ஜோதியா யென்னுளஞ் சூழ்ந்தமெய்ச் சுடரே  
  
**770.** உள்ளொளி யோங்கிட வுயிரொளி விளங்கிட   
வெள்ளொளி காட்டிய மெய்யருட் கனலே  
  
**771.** நலங்கொளப் புரிந்திடு ஞானயா கத்திடை   
வலஞ்சுழித் தெழுந்து வளர்ந்தமெய்க் கனலே  
  
**772.** வேதமு மாகம விரிவும் பரம்பர   
நாதமுங் கடந்த ஞானமெய்க் கனலே  
  
**773.** எண்ணிய வெண்ணிய வெல்லாந்தர வெனுள்   
நண்ணிய புண்ணிய ஞானமெய்க் கனலே  
  
**774.** வலமுறு சுத்தசன் மார்க்க நிலைபெறு   
நலமெலா மளித்த ஞானமெய்க் கனலே  
  
**775.** இரவொடு பகலிலா வியல்பொது நடமிடு   
பரமவே தாந்தப் பரம்பரஞ் சுடரே  
  
**776.** வரநிறை பொதுவிடை வளர்திரு நடம்புரி   
பரமசித் தாந்தப் பதிபரஞ் சுடரே  
  
**777.** சமரச சத்தியச் சபையி னடம்புரி   
சமரச சத்தியத் தற்சுயஞ் சுடரே  
  
**778.** சபையென துளமெனத் தானமர்ந் தெனக்கே   
அபய மளித்ததோ ரருட்பெருஞ் ஜோதி  
  
**779.** மருளெலாந் தவிர்த்து வரமெலாங் கொடுத்தே   
அருளமு தருத்திய வருட்பெருஞ் ஜோதி  
  
**780.** வாழிநின் பேரருள் வாழிநின் பெருஞ்சீர்   
ஆழியொன் றளித்த வருட்பெருஞ் ஜோதி  
  
**781.** என்னையும் பொருளென வெண்ணியென் னுளத்தே   
அன்னையு மப்பனு மாகிவீற் றிருந்து  
  
**782.** உலகியல் சிறிது முளம்பிடி யாவகை   
அலகில்பே ரருளா லறிவது விளக்கிச்  
  
**783.** சிறுநெறி செல்லாத் திறனளித் தழியா   
துறுநெறி யுணர்ச்சிதந் தொளியுறப் புரிந்து  
  
**784.** சாகாக் கல்வியின் றரமெலா முணர்த்திச்   
சாகா வரத்தையுந் தந்துமேன் மேலும்  
  
**785.** அன்பையும் விளைவித் தருட்பே ரொளியால்   
இன்பையு நிறைவித் தென்னையு நின்னையும்  
  
**786.** ஓருரு வாக்கியா னுன்னிய படியெலாஞ்   
சீருறச் செய்துயிர்த் திறம்பெற வழியா  
  
**787.** அருளமு தளித்தனை யருணிலை யேற்றினை   
அருளறி வளித்தனை யருட்பெருஞ் ஜோதி  
  
**788.** வெல்கநின் பேரருள் வெல்கநின் பெருஞ்சீர்   
அல்கலின் றோங்கிய வருட்பெருஞ் ஜோதி  
  
**789.** உலகுயிர்த் திரளெலா மொளிநெறி பெற்றிட   
இலகுமைந் தொழிலையும் யான்செயத் தந்தனை  
  
**790.** போற்றிநின் பேரருள் போற்றிநின் பெருஞ்சீர்   
ஆற்றலி னோங்கிய வருட்பெருஞ் ஜோதி  
  
**791.** மூவருந் தேவரு முத்தருஞ் சித்தரும்   
யாவரும் பெற்றிடா வியலெனக் களித்தனை  
  
**792.** போற்றிநின் பேரருள் போற்றிநின் பெருஞ்சீர்   
ஆற்றலி னோங்கிய வருட்பெருஞ் ஜோதி  
  
**793.** சித்திக ளனைத்தையுந் தெளிவித் தெனக்கே   
சத்திய நிலைதனைத் தயவினிற் றந்தனை  
  
**794.** போற்றிநின் பேரருள் போற்றிநின் பெருஞ்சீர்   
ஆற்றலி னோங்கிய வருட்பெருஞ் ஜோதி  
  
**795.** உலகினி லுயிர்களுக் குறுமிடை யூறெலாம்   
விலகநீ யடைந்து விலக்குக மகிழ்க  
  
**796.** சுத்தசன் மார்க்க சுகநிலை பெறுக   
உத்தம னாகுக வோங்குக வென்றனை  
  
**797.** போற்றிநின் பேரருள் போற்றிநின் பெருஞ்சீர்   
ஆற்றலி னோங்கிய வருட்பெருஞ் ஜோதி  
  
**798.** அருட்பெருஞ் ஜோதி யருட்பெருஞ் ஜோதி   
அருட்பெருஞ் ஜோதி யருட்பெருஞ் ஜோதி  
  
  
  
ஆறாம் திருமுறை / Sixth Thirumurai  
  
##  003\. அருட்பெருஞ்சோதி அட்டகம்  
aruṭperuñsōti aṭṭakam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருட்பெரு வெளியில் அருட்பெரு உலகத்   
தருட்பெருந் தலத்துமேல் நிலையில்  
அருட்பெரும் பீடத் தருட்பெரு வடிவில்  
அருட்பெருந் திருவிலே அமர்ந்த  
அருட்பெரும் பதியே அருட்பெரு நிதியே  
அருட்பெருஞ் சித்திஎன் அமுதே  
அருட்பெருங் களிப்பே அருட்பெருஞ் சுகமே  
அருட்பெருஞ் சோதிஎன் அரசே.  
  
**2.** குலவுபே ரண்டப் பகுதிஓர் அனந்த   
கோடிகோ டிகளும்ஆங் காங்கே  
நிலவிய பிண்டப் பகுதிகள் முழுதும்  
நிகழ்ந்தபற் பலபொருள் திரளும்  
விலகுறா தகத்தும் புறத்துமேல் இடத்தும்  
மெய்யறி வானந்தம் விளங்க  
அலகுறா தொழியா ததுவதில் விளங்கும்  
அருட்பெருஞ் சோதிஎன் அரசே.  
  
**3.** கண்முதல் பொறியால் மனமுதல் கரணக்   
கருவினால் பகுதியின் கருவால்  
எண்முதல் புருட தரத்தினால் பரத்தால்  
இசைக்கும்ஓர் பரம்பர உணர்வால்  
விண்முதல் பரையால் பராபர அறிவால்  
விளங்குவ தரிதென உணர்ந்தோர்  
அண்முதல் தடித்துப் படித்திட ஓங்கும்  
அருட்பெருஞ் சோதிஎன் அரசே.  
  
**4.** நசைத்தமேல் நிலைஈ தெனஉணர்ந் தாங்கே   
நண்ணியும் கண்ணுறா தந்தோ  
திசைத்தமா மறைகள் உயங்கின மயங்கித்  
திரும்பின எனில்அதன் இயலை  
இசைத்தல்எங் ஙனமோ ஐயகோ சிறிதும்  
இசைத்திடு வேம்என நாவை  
அசைத்திடற் கரிதென் றுணர்ந்துளோர் வழுத்தும்  
அருட்பெருஞ் சோதிஎன் அரசே.  
  
**5.** சுத்தவே தாந்த மவுனமோ அலது   
சுத்தசித் தாந்தரா சியமோ  
நித்தநா தாந்த நிலைஅனு பவமோ  
நிகழ்பிற முடிபின்மேல் முடிபோ  
புத்தமு தனைய சமரசத் ததுவோ  
பொருள்இயல் அறிந்திலம் எனவே  
அத்தகை உணர்ந்தோர் உரைத்துரைத் தேத்தும்  
அருட்பெருஞ் சோதிஎன் அரசே.  
  
**6.** ஏகமோ அன்றி அனேகமோ என்றும்   
இயற்கையோ செயற்கையோ சித்தோ  
தேகமோ பொதுவோ சிறப்பதோ பெண்ணோ  
திகழ்ந்திடும் ஆணதோ அதுவோ  
யோகமோ பிரிவோ ஒளியதோ வெளியோ  
உரைப்பதெற் றோஎன உணர்ந்தோர்  
ஆகமோ டுரைத்து வழுத்தநின் றோங்கும்  
அருட்பெருஞ் சோதிஎன் அரசே.  
  
**7.** தத்துவம் அனைத்தும் தனித்தனி கடந்தேம்   
தத்துவா தீதமேல் நிலையில்  
சித்தியல் முழுதும் தெரிந்தனம் அவைமேல்  
சிவநிலை தெரிந்திடச் சென்றேம்  
ஒத்தஅந் நிலைக்கண் யாமும்எம் உணர்வும்  
ஒருங்குறக் கரைந்துபோ யினம்என்  
றத்தகை உணர்ந்தோர் வழுத்தநின் றோங்கும்  
அருட்பெருஞ் சோதிஎன் அரசே.  
  
**8.** எங்குமாய் விளங்கும் சிற்சபை இடத்தே   
இதுஅது எனஉரைப் பரிதாய்த்  
தங்கும்ஓர் இயற்கைத் தனிஅனு பவத்தைத்  
தந்தெனைத் தன்மயம் ஆக்கிப்  
பொங்கும்ஆ னந்த போகபோக் கியனாய்ப்  
புத்தமு தருத்திஎன் உளத்தே  
அங்கையில் கனிபோன் றமர்ந்தருள் புரிந்த  
அருட்பெருஞ் சோதிஎன் அரசே.  
  
  
  
ஆறாம் திருமுறை / Sixth Thirumurai  
  
##  004\. பதி விளக்கம்  
pati viḷakkam  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அகரநிலை விளங்குசத்தர் அனைவருக்கும் அவர்பால்   
அமர்ந்தசத்தி மாரவர்கள் அனைவருக்கும் அவரால்  
பகரவரும் அண்டவகை அனைத்தினுக்கும் பிண்டப்  
பகுதிகள்அங் கனைத்தினுக்கும் பதங்கள்அனைத் தினுக்கும்  
இகரமுறும் உயிர்எவைக்கும் கருவிகள்அங் கெவைக்கும்  
எப்பொருட்கும் அனுபவங்கள் எவைக்கும்முத்தி எவைக்கும்  
சிகரமுதல் சித்திவகை எவைக்கும்ஒளி வழங்கும்  
திருச்சிற்றம் பலந்தனிலே தெய்வமொன்றே கண்டீர்.  
  
**2.** வண்ணமிகு பூதவெளி பகுதிவெளி முதலா   
வகுக்குமடி வெளிகளெலாம் வயங்குவெளி யாகி  
எண்ணமுறு மாமவுன வெளியாகி அதன்மேல்  
இசைத்தபர வெளியாகி இயல்உபய வெளியாய்  
அண்ணுறுசிற் பரவெளியாய்த் தற்பரமாம் வெளியாய்  
அமர்ந்தபெரு வெளியாகி அருளின்ப வெளியாய்த்  
திண்ணமுறும் தனிஇயற்கை உண்மைவெளி யான  
திருச்சிற்றம் பலந்தனிலே தெய்வமொன்றே கண்டீர்.  
  
**3.** சார்பூத விளக்கமொடு பகுதிகளின் விளக்கம்   
தத்துவங்கள் விளக்கமெலாந் தருவிளக்க மாகி  
நேராதி விளக்கமதாய்ப் பரைவிளக்க மாகி  
நிலைத்தபரா பரைவிளக்க மாகிஅகம் புறமும்  
பேராசை விளக்கமதாய்ச் சுத்தவிளக் கமதாய்ப்  
பெருவிளக்க மாகிஎலாம் பெற்றவிளக் கமதாய்ச்  
சீராட விளங்குகின்ற இயற்கைவிளக் கமதாம்  
திருச்சிற்றம் பலந்தனிலே தெய்வமொன்றே கண்டீர்.  
  
**4.** இடம்பெறும்இந் திரியஇன்பம் கரணஇன்பம் உலக   
இன்பம்உயிர் இன்பம்முதல் எய்தும்இன்ப மாகித்  
தடம்பெறும்ஓர் ஆன்மஇன்பம் தனித்தஅறி வின்பம்  
சத்தியப்பே ரின்பம்முத்தி இன்பமுமாய் அதன்மேல்  
நடம்பெறுமெய்ப் பொருள்இன்பம் நிரதிசய இன்பம்  
ஞானசித்திப் பெரும்போக நாட்டரசின் பமுமாய்த்  
திடம்பெறஓங் கியஇயற்கைத் தனிஇன்ப மயமாம்  
திருச்சிற்றம் பலந்தனிலே தெய்வமொன்றே கண்டீர்.  
  
**5.** எல்லாந்தான் உடையதுவாய் எல்லாம்வல் லதுவாய்   
எல்லாந்தான் ஆனதுவாய் எல்லாந்தான் அலதாய்ச்  
சொல்லாலும் பொருளாலும் தோன்றும்அறி வாலும்  
துணிந்தளக்க முடியாதாய்த் துரியவெளி கடந்த  
வல்லாளர் அனுபவத்தே அதுஅதுவாய் அவரும்  
மதித்திடுங்கால் அரியதுவாய்ப் பெரியதுவாய் அணுவும்  
செல்லாத நிலைகளினும் செல்லுவதாய் விளங்கும்  
திருச்சிற்றம் பலந்தனிலே தெய்வமொன்றே கண்டீர்.  
  
**6.** அயர்வறுபே ரறிவாகி அவ்வறிவுக் கறிவாய்   
அறிவறிவுள் அறிவாய்ஆங் கதனுள்ளோர் அறிவாய்  
மயர்வறும்ஓர் இயற்கைஉண்மைத் தனிஅறிவாய்ச் செயற்கை  
மன்னும்அறி வனைத்தினுக்கும் வயங்கியதா ரகமாய்த்  
துயரறுதா ரகமுதலாய் அம்முதற்கோர் முதலாய்த்  
துரியநிலை கடந்ததன்மேல் சுத்தசிவ நிலையாய்  
உயர்வுறுசிற் றம்பலத்தே எல்லாந்தா மாகி  
ஓங்குகின்ற தனிக்கடவுள் ஒருவருண்டே கண்டீர்.  
  
**7.** அண்டம்எலாம் பிண்டம்எலாம் உயிர்கள்எலாம் பொருள்கள்   
ஆனஎலாம் இடங்கள்எலாம் நீக்கமற நிறைந்தே  
கொண்டஎலாங் கொண்டஎலாம் கொண்டுகொண்டு மேலும்  
கொள்வதற்கே இடங்கொடுத்துக் கொண்டுசலிப் பின்றிக்  
கண்டமெலாங் கடந்துநின்றே அகண்டமதாய் அதுவும்  
கடந்தவெளி யாய்அதுவும் கடந்ததனி வெளியாம்  
ஒண்தகுசிற் றம்பலத்தே எல்லாம்வல் லவராய்  
ஓங்குகின்ற தனிக்கடவுள் ஒருவருண்டே கண்டீர்.  
  
**8.** பாரொடுநீர் கனல்காற்றா காயம்எனும் பூதப்   
பகுதிமுதல் பகர்நாதப் பகுதிவரை யான  
ஏர்பெறுதத் துவஉருவாய்த் தத்துவகா ரணமாய்  
இயம்பியகா ரணமுதலாய்க் காரணத்தின் முடிவாய்  
நேருறும்அம் முடிவனைத்தும் நிகழ்ந்திடுபூ ரணமாய்  
நித்தியமாய்ச் சத்தியமாய் நிற்குணசிற் குணமாய்  
ஓர்தருசன் மாத்திரமாம் திருச்சிற்றம் பலத்தே  
ஓங்குகின்ற தனிக்கடவுள் ஒருவருண்டே கண்டீர்.  
  
**9.** இரவிமதி உடுக்கள்முதல் கலைகள்எலாம் தம்மோர்   
இலேசமதாய் எண்கடந்தே இலங்கியபிண் டாண்டம்  
பரவுமற்றைப் பொருள்கள்உயிர்த் திரள்கள்முதல் எல்லாம்  
பகர்அகத்தும் புறத்தும்அகப் புறத்துடன்அப் புறத்தும்  
விரவிஎங்கும் நீக்கமற விளங்கிஅந்த மாதி  
விளம்பரிய பேரொளியாய் அவ்வொளிப்பே ரொளியாய்  
உரவுறுசின் மாத்திரமாம் திருச்சிற்றம் பலத்தே  
ஓங்குகின்ற தனிக்கடவுள் ஒருவருண்டே கண்டீர்.  
  
**10.** ஆற்றுவிட யானந்தம் தத்துவா னந்தம்   
அணியோகா னந்தம்மதிப் பருஞானா னந்தம்  
பேற்றுறும்ஆன் மானந்தம் பரமானந் தஞ்சேர்  
பிரமானந் தம்சாந்தப் பேரானந் தத்தோ  
டேற்றிடும்ஏ கானந்தம் அத்துவிதா னந்தம்  
இயன்றசச்சி தானந்தம் சுத்தசிவா னந்த  
ஊற்றமதாம் சமரசா னந்தசபை தனிலே  
ஓங்குகின்ற தனிக்கடவுள் ஒருவருண்டே கண்டீர்.  
  
**11.** வகுத்தஉயிர் முதற்பலவாம் பொருள்களுக்கும் வடிவம்   
வண்ணநல முதற்பலவாங் குணங்களுக்கும் புகுதல்  
புகுத்தலுறல் முதற்பலவாம் செயல்களுக்கும் தாமே  
புகல்கரணம் உபகரணம் கருவிஉப கருவி  
மிகுந்தஉறுப் பதிகரணம் காரணம்பல் காலம்  
விதித்திடுமற் றவைமுழுதும் ஆகிஅல்லார் ஆகி  
உகப்புறும்ஓர் சுத்தசிவா னந்தசபை தனிலே  
ஓங்குகின்ற தனிக்கடவுள் ஒருவருண்டே கண்டீர்.  
  
**12.** இயற்கையிலே பாசங்கள் ஒன்றும்இலார் குணங்கள்   
ஏதுமிலார் தத்துவங்கள் ஏதுமிலார் மற்றோர்  
செயற்கைஇல்லார் பிறப்பில்லார் இறப்பில்லார் யாதும்  
திரிபில்லார் களங்கம்இல்லார் தீமைஒன்றும் இல்லார்  
வியப்புறவேண் டுதல்இல்லார் வேண்டாமை இல்லார்  
மெய்யேமெய் ஆகிஎங்கும் விளங்கிஇன்ப மயமாய்  
உயத்தரும்ஓர் சுத்தசிவா னந்தசபை தனிலே  
ஓங்குகின்ற தனிக்கடவுள் ஒருவருண்டே கண்டீர்.  
  
**13.** ஒன்றும்அலார் இரண்டும்அலார் ஒன்றிரண்டும் ஆனார்   
உருவும்அலார் அருவும்அலார் உருஅருவும் ஆனார்  
அன்றும்உளார் இன்றும்உளார் என்றும்உளார் தமக்கோர்  
ஆதியிலார் அந்தமிலார் அரும்பெருஞ்சோ தியினார்  
என்றுகனல் மதிஅகத்தும் புறத்தும்விளங் கிடுவார்  
யாவும்இலார் யாவும்உளார் யாவும்அலார் யாவும்  
ஒன்றுறுதாம் ஆகிநின்றார் திருச்சிற்றம் பலத்தே  
ஓங்குகின்ற தனிக்கடவுள் ஒருவருண்டே கண்டீர்.  
  
  
  
ஆறாம் திருமுறை / Sixth Thirumurai  
  
##  005\. சிவபதி விளக்கம்  
sivapati viḷakkam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** உரைவளர் கலையே கலைவளர் உரையே உரைகலை வளர்தரு பொருளே   
விரைவளர் மலரே மலர்வளர் விரையே விரைமலர் வளர்தரு நறவே  
கரைவளர் தருவே தருவளர் கரையே கரைதரு வளர்கிளர் கனியே  
பரைவளர் ஒளியே ஒளிவளர் பரையே பரையொளி வளர்சிவ பதியே.  
  
**2.** ஒளிவளர் உயிரே உயிர்வளர் ஒளியே ஒளியுயிர் வளர்தரும் உணர்வே   
வெளிவளர் நிறைவே நிறைவளர் வெளியே வெளிநிறை வளர்தரு விளைவே  
வளிவளர் அசைவே அசைவளர் வளியே வளியசை வளர்தரு செயலே  
அளிவளர் அனலே அனல்வளர் அளியே அளியனல் வளர்சிவ பதியே.  
  
**3.** அடிவளர் இயலே இயல்வளர் அடியே அடியியல் வளர்தரு கதியே   
முடிவளர் பொருளே பொருள்வளர் முடியே முடிபொருள் வளர்சுக நிதியே  
படிவளர் விதையே விதைவளர் படியே படிவிதை வளர்பல நிகழ்வே  
தடிவளர் முகிலே முகில்வளர் தடியே தடிமுகில் வளர்சிவ பதியே.  
  
**4.** சிரம்வளர் முதலே முதல்வளர் சிரமே சிரமுதல் வளர்தரு செறிவே   
தரம்வளர் நிலையே நிலைவளர் தரமே தரநிலை வளர்தரு தகவே  
வரம்வளர் நிறையே நிறைவளர் வரமே வரநிறை வளர்தரு வயமே  
பரம்வளர் பதமே பதம்வளர் பரமே பரபதம் வளர்சிவ பதியே.  
  
**5.** திருவளர் வளமே வளம்வளர் திருவே திருவளம் வளர்தரு திகழ்வே   
உருவளர் வடிவே வடிவளர் உருவே உருவடி வளர்தரு முறைவே  
கருவளர் அருவே அருவளர் கருவே கருவரு வளர்நவ கதியே  
குருவளர் நெறியே நெறிவளர் குருவே குருநெறி வளர்சிவ பதியே.  
  
**6.** நிறைவளர் முறையே முறைவளர் நிறையே நிறைமுறை வளர்பெரு நெறியே   
பொறைவளர் புவியே புவிவளர் பொறையே புவிபொறை வளர்தரு புனலே  
துறைவளர் கடலே கடல்வளர் துறையே துறைகடல் வளர்தரு சுதையே  
மறைவளர் பொருளே பொருள்வளர் மறையே மறைபொருள்வளர்சிவபதியே.  
  
**7.** தவம்வளர் தயையே தயைவளர் தவமே தவநிறை தயைவளர் சதுரே   
நவம்வளர் புரமே புரம்வளர் நவமே நவபுரம் வளர்தரும் இறையே  
துவம்வளர் குணமே குணம்வளர் துவமே துவகுணம் வளர்தரு திகழ்வே  
சிவம்வளர் பதமே பதம்வளர் சிவமே சிவபதம் வளர்சிவ பதியே.  
  
**8.** நடம்வளர் நலமே நலம்வளர் நடமே நடநலம் வளர்தரும் ஒளியே   
இடம்வளர் வலமே வலம்வளர் இடமே இடம்வலம் வளர்தரும் இசைவே  
திடம்வளர் உளமே உளம்வளர் திடமே திடவுளம் வளர்தரு திருவே  
கடம்வளர் உயிரே உயிர்வளர் கடமே கடமுயிர் வளர்சிவ பதியே.  
  
**9.** அதுவளர் அணுவே அணுவளர் அதுவே அதுவணு வளர்தரும் உறவே   
விதுவளர் ஒளியே ஒளிவளர் விதுவே விதுஒளி வளர்தரு செயலே  
மதுவளர் சுவையே சுவைவளர் மதுவே மதுவுறு சுவைவளர் இயலே  
பொதுவளர் வெளியே வெளிவளர் பொதுவே பொதுவெளி வளர்சிவ பதியே.  
  
**10.** நிதிவளர் நிலமே நிலம்வளர் நிதியே நிதிநிலம் வளர்தரு நிறைவே   
மதிவளர் நலமே நலம்வளர் மதியே மதிநலம் வளர்தரு பரமே  
கதிவளர் நிலையே நிலைவளர் கதியே கதிநிலை வளர்தரு பொருளே  
பதிவளர் பதமே பதம்வளர் பதியே பதிபதம் வளர்சிவ பதியே.  
  
  
  
ஆறாம் திருமுறை / Sixth Thirumurai  
  
##  006\. ஆற்றாமை  
āṟṟāmai  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** எழுவினும் வலிய மனத்தினேன் மலஞ்சார் ஈயினும் நாயினும் இழிந்தேன்   
புழுவினும் சிறியேன்பொய்விழைந் துழல்வேன்புன்மையேன் புலைத்தொழிற்கடையேன்  
வழுவினும் பெரியேன் மடத்தினும் பெரியேன் மாண்பிலா வஞ்சக நெஞ்சக்  
குழுவினும் பெரியேன் அம்பலக் கூத்தன் குறிப்பினுக் கென்கட வேனே.  
  
**2.** கற்றமே லவர்தம் உறவினைக் கருதேன் கலகர்தம் உறவினிற் களித்தேன்   
உற்றமே தகவோர் உவட்டுற இருந்தேன் உலகியற் போகமே உவந்தேன்  
செற்றமே விழையும் சிறுநெறி பிடித்தேன் தெய்வம்ஒன் றெனும்அறி வறியேன்  
குற்றமே உடையேன் அம்பலக் கூத்தன் குறிப்பினுக் கென்கட வேனே.  
  
**3.** கடுமையேன் வஞ்சக் கருத்தினேன் பொல்லாக் கண்மனக் குரங்கனேன் கடையேன்   
நெடுமைஆண் பனைபோல் நின்றவெற் றுடம்பேன் நீசனேன் பாசமே உடையேன்  
நடுமைஒன் றறியேன் கெடுமையிற் கிளைத்த நச்சுமா மரம்எனக்கிளைத்தேன்  
கொடுமையே குறித்தேன் அம்பலக் கூத்தன் குறிப்பினுக் கென்கட வேனே.  
  
**4.** நிலத்திலும்பணத்தும் நீள்விழிமடவார் நெருக்கிலும்பெருக்கிய நினைப்பேன்   
புலத்திலும் புரைசேர் பொறியிலும் மனத்தைப் போக்கிவீண் போதுபோக் குறுவேன்  
நலத்தில்ஓர் அணுவும் நண்ணிலேன் கடைய நாயினுங் கடையனேன் நவையேன்  
குலத்திலும் கொடியேன் அம்பலக் கூத்தன் குறிப்பினுக் கென்கட வேனே.  
  
**5.** செடிமுடிந் தலையும்மனத்தினேன் துன்பச் செல்லினால்அரிப்புண்டசிறியேன்   
அடிமுடி அறியும் ஆசைசற் றறியேன் அறிந்தவர் தங்களை அடையேன்  
படிமுடி வழித்துக் கடிகொளும் கடையர்பணத்திலும் கொடியனேன் வஞ்கக்  
கொடிமுடிந் திடுவேன் அம்பலக் கூத்தன் குறிப்பினுக் கென்கட வேனே.  
  
**6.** அரங்கினிற் படைகொண் டுயிர்க்கொலை புரியும் அறக்கடை யவரினுங் கடையேன்   
இரங்கில்ஓர் சிறிதும் இரக்கம்உற் றறியேன் இயலுறு நாசியுட் கிளைத்த  
சிரங்கினிற் கொடியேன் சிவநெறி பிடியேன் சிறுநெறிச் சழக்கையே சிலுகுக்  
குரங்கெனப் பிடித்தேன் அம்பலக் கூத்தன் குறிப்பினுக் கென்கட வேனே.  
  
**7.** வாட்டமே உடையார் தங்களைக் காணின் மனஞ்சிறிதிரக்கமுற் றறியேன்   
கோட்டமே உடையேன் கொலையனேன் புலையேன் கூற்றினும் கொடியனேன் மாயை  
ஆட்டமே புரிந்தேன் அறத்தொழில் புரியேன் அச்சமும் அவலமும் இயற்றும்  
கூட்டமே விழைந்தேன் அம்பலக் கூத்தன் குறிப்பினுக் கென்கட வேனே.  
  
**8.** கலைத்தொழில் அறியேன் கள்உணுங் கொடியேன் கறிக்குழல் நாயினும் கடையேன்   
விலைத்தொழில் உடையேன் மெய்எலாம் வாயாய் விளம்புறும் வீணனேன் அசுத்தப்  
புலைத்தொழில் புரிவேன் பொய்யனேன் சீற்றம் பொங்கிய மனத்தினேன் பொல்லாக்  
கொலைத்தொழில் புரிவேன் அம்பலக் கூத்தன் குறிப்பினுக் கென்கட வேனே.  
  
**9.** பணமிலார்க் கிடுக்கண் புரிந்துணுஞ் சோற்றுப் பணம்பறித் துழல்கின்ற படிறேன்   
எணமிலா தடுத்தார்க் குறுபெருந்தீமை இயற்றுவேன் எட்டியேஅனையேன்  
மணமிலா மலரிற் பூத்தனன் இருகால் மாடெனத் திரிந்துழல் கின்றேன்  
குணமிலாக் கொடியேன் அம்பலக் கூத்தன் குறிப்பினுக் கென்கட வேனே.  
  
**10.** கடியரில் கடியேன் கடையரில் கடையேன் கள்வரில் கள்வனேன் காமப்   
பொடியரில் பொடியேன் புலையரில் புலையேன் பொய்யரில் பொய்யனேன் பொல்லாச்  
செடியரில் செடியேன் சினத்தரில் சினத்தேன் தீயரில் தீயனேன் பாபக்  
கொடியரில் கொடியேன் அம்பலக் கூத்தன் குறிப்பினுக் கென்கட வேனே.  
  
  
  
ஆறாம் திருமுறை / Sixth Thirumurai  
  
##  007\. நான் ஏன் பிறந்தேன்  
nāṉ ēṉ piṟantēṉ  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** குலத்திடையும் கொடியன்ஒரு குடித்தனத்தும் கொடியேன்   
குறிகளிலும் கொடியன்அன்றிக் குணங்களிலும் கொடியேன்  
மலத்திடையே புழுத்தசிறு புழுக்களிலும் கடையேன்  
வன்மனத்துப் பெரும்பாவி வஞ்சநெஞ்சப் புலையேன்  
நலத்திடைஓர் அணுஅளவும் நண்ணுகிலேன் பொல்லா  
நாய்க்குநகை தோன்றநின்றேன் பேய்க்கும்மிக இழிந்தேன்  
நிலத்திடைநான் ஏன்பிறந்தேன் நின்கருத்தை அறியேன்  
நிர்க்குணனே நடராஜ நிபுணமணி விளக்கே.  
  
**2.** விளக்கறியா இருட்டறையில் கவிழ்ந்துகிடந் தழுது   
விம்முகின்ற குழவியினும் மிகப்பெரிதும் சிறியேன்  
அளக்கறியாத் துயர்க்கடலில் விழுந்துநெடுங் காலம்  
அலைந்தலைந்து மெலிந்ததுரும் பதனின்மிகத் துரும்பேன்  
கிளக்கறியாக் கொடுமைஎலாம் கிளைத்தபழு மரத்தேன்  
கெடுமதியேன் கடுமையினேன் கிறிபேசும் வெறியேன்  
களக்கறியாப் புவியிடைநான் ஏன்பிறந்தேன் அந்தோ  
கருணைநடத் தரசேநின் கருத்தைஅறி யேனே.  
  
**3.** அறியாத பொறியவர்க்கும் இழிந்ததொழி லவர்க்கும்   
அதிகரித்துத் துன்மார்க்கத் தரசுசெயுங் கொடியேன்  
குறியாத கொடும்பாவச் சுமைசுமக்கும் திறத்தேன்  
கொல்லாமை என்பதைஓர் குறிப்பாலும் குறியேன்  
செறியாத மனக்கடையேன் தீமையெலாம் உடையேன்  
சினத்தாலும் மதத்தாலும் செறிந்தபுதல் அனையேன்  
எறியாத புவியிடைநான் ஏன்பிறந்தேன் உன்றன்  
இதயமறி யேன்மன்றில் இனித்தநடத் திறையே.  
  
**4.** இனித்தபழச் சாறுவிடுத் திழித்தமலங் கொளும்ஓர்   
இழிவிலங்கில் இழிந்துநின்றேன் இரக்கம்ஒன்றும் இல்லேன்  
அனித்தநெறி யிடைத்தொடர்ந்து மனித்தஉடம் பெடுத்த  
அறக்கடையர் தமக்கெல்லாம் அறக்கடையன் ஆனேன்  
பனித்தமனக் குரங்காட்டிப் பலிக்குழலும் கொடியேன்  
பாதகமும் சூதகமும் பயின்றபெறும் படிறேன்  
தனித்தகடுங் குணத்தேன்நான் ஏன்பிறந்தேன் நினது  
தனிக்கருத்தை அறிந்திலேன் சபைக்கேற்றும் ஒளியே.  
  
**5.** ஏறுகின்றேம் எனமதித்தே இறங்குகின்ற கடையேன்   
ஏதமெலாம் நிறைமனத்தேன் இரக்கமிலாப் புலையேன்  
சீறுகின்ற புலியனையேன் சிறுதொழிலே புரிவேன்  
செய்வகைஒன் றறியாத சிறியரினும் சிறியேன்  
மாறுகின்ற குணப்பேதை மதியதனால் இழிந்தேன்  
வஞ்சம்எலாம் குடிகொண்ட வாழ்க்கைமிக உடையேன்  
வீறுகின்ற உலகிடைநான் ஏன்பிறந்தேன் நினது  
மெய்க்கருத்தை அறிந்திலேன் விளங்குநடத் தரசே.  
  
**6.** அரசர்எலாம் மதித்திடப்பே ராசையிலே அரசோ   
டால்எனவே மிகக்கிளைத்தேன் அருளறியாக் கடையேன்  
புரசமரம் போற்பருத்தேன் எட்டிஎனத் தழைத்தேன்  
புங்கெனவும் புளிஎனவும் மங்கிஉதிர் கின்றேன்  
பரசும்வகை தெரிந்துகொளேன் தெரிந்தாரைப் பணியேன்  
பசைஅறியாக் கருங்கல்மனப் பாவிகளிற் சிறந்தேன்  
விரசுநிலத் தேன்பிறந்தேன் நின்கருத்தை அறியேன்  
வியக்குமணி மன்றோங்கி விளங்குபரம் பொருளே.  
  
**7.** பொருளறியேன் பொருளறிந்தார் போன்றுநடித் திங்கே   
பொங்கிவழிந் துடைகின்றேன் பொய்யகத்தேன் புலையேன்  
மருளறியாத் திருவாளர் உளங்கயக்கத் திரிவேன்  
வையுண்டும் உழவுதவா மாடெனவே தடித்தேன்  
வெருளறியாக் கொடுமனத்தேன் விழற்கிறைத்துக் களிப்பேன்  
வீணர்களில் தலைநின்றேன் விலக்கனைத்தும் புரிவேன்  
தெருளறியேன் உலகிடைநான் ஏன்பிறந்தேன் நினது  
திருவுளத்தை அறிந்திலேன் தெய்வநடந் தவனே.  
  
**8.** தவம்புரியேன் தவம்புரிந்தார் தமைப்போல நடித்துத்   
தருக்குகின்றேன் உணர்ச்சியிலாச் சடம்போல இருந்தேன்  
பவம்புரிவேன் கமரினிடைப் பால்கவிழ்க்கும் கடையேன்  
பயனறியா வஞ்சமனப் பாறைசுமந் துழல்வேன்  
அவம்புரிவேன் அறிவறியேன் அன்பறியேன் அன்பால்  
ஐயாநின் அடியடைந்தார்க் கணுத்துணையும் உதவேன்  
நவம்புரியும் உலகிடைநான் ஏன்பிறந்தேன் நினது  
நல்லதிரு வுளம்அறியேன் ஞானநடத் திறையே.  
  
**9.** இறைஅளவும் அறிவொழுக்கத் திச்சையிலேன் நரகில்   
இருந்துழன்று வாடுகின்றோர் எல்லார்க்கும் இழிந்தேன்  
பொறைஅளவோ நன்மைஎலாம் போக்கில்விட்டுத் தீமை  
புரிகின்றேன் எரிகின்ற புதுநெருப்பிற் கொடியேன்  
நிறைஅளவோ முறைஅளவோ நிலைஅளவுந் தவிர்ந்த  
நெடுஞ்சால நெஞ்சகத்தேன் நீலவிடம் போல்வேன்  
கறையளவா உலகிடைநான் ஏன்பிறந்தேன் நினது  
கருத்தறியேன் கருணைநடங் காட்டுகின்ற குருவே.  
  
**10.** காட்டுகின்ற உவர்க்கடல்போல் கலைகளிலும் செல்வக்   
களிப்பினிலும் சிறந்துமிகக் களித்துநிறை கின்றேன்  
நீட்டுகின்ற ஆபத்தில் ஒருசிறிதும் உதவேன்  
நெடுந்தூரம் ஆழ்ந்துதவாப் படுங்கிணறு போல்வேன்  
ஆட்டுகின்ற அருட்பெருமை ஒருசிறிதும் தெரியேன்  
அச்சமிலேன் நாணமிலேன் அடக்கம்ஒன்றும் இல்லேன்  
கூட்டுகின்ற உலகிடைநான் ஏன்பிறந்தேன் நினது  
குறிப்பறியேன் மன்றில்நடங் குலவுகுல மணியே.  
  
  
  
ஆறாம் திருமுறை / Sixth Thirumurai  
  
##  008\. மாயைவலிக் கழுங்கல்  
māyaivalik kaḻuṅkal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** தாவு மான்எனக் குதித்துக்கொண் டோடித்   
தைய லார்முலைத் தடம்படுங் கடையேன்  
கூவு காக்கைக்குச் சோற்றில்ஓர் பொருக்கும்  
கொடுக்க நேர்ந்திடாக் கொடியரில் கொடியேன்  
ஓவு றாதுழல் ஈஎனப் பலகால்  
ஓடி ஓடியே தேடுறும் தொழிலேன்  
சாவு றாவகைக் கென்செயக் கடவேன்  
தந்தை யேஎனைத் தாங்கிக்கொண் டருளே.  
  
**2.** போக மாதியை விழைந்தனன் வீணில்   
பொழுது போக்கிடும் இழுதையேன் அழியாத்  
தேக மாதியைப் பெறமுயன் றறியேன்  
சிரங்கு நெஞ்சகக் குரங்கொடும் உழல்வேன்  
காக மாதிகள் அருந்தஓர் பொருக்கும்  
காட்ட நேர்ந்திடாக் கடையரில் கடையேன்  
ஆக மாதிசொல் அறிவறி வேனோ  
அப்ப னேஎனை ஆண்டுகொண் டருளே.  
  
**3.** விழியைத் தூர்க்கின்ற வஞ்சரை விழைந்தேன்   
விருந்தி லேஉண வருந்திஓர் வயிற்றுக்  
குழியைத் தூர்க்கின்ற கொடியரில் கொடியேன்  
கோப வெய்யனேன் பாபமே பயின்றேன்  
வழியைத் தூர்ப்பவர்க் குளவுரைத் திடுவேன்  
மாய மேபுரி பேயரில் பெரியேன்  
பழியைத் தூர்ப்பதற் கென்செயக் கடவேன்  
பரம னேஎனைப் பரிந்துகொண் டருளே.  
  
**4.** மதத்தி லேஅபி மானங்கொண் டுழல்வேன்   
வாட்ட மேசெயும் கூட்டத்தில் பயில்வேன்  
இதத்தி லேஒரு வார்த்தையும் புகலேன்  
ஈயும் மொய்த்திடற் கிசைவுறா துண்பேன்  
குதத்தி லேஇழி மலத்தினுங் கடையேன்  
கோடை வெய்யலின் கொடுமையிற் கொடியேன்  
சிதத்தி லேஉறற் கென்செயக் கடவேன்  
தெய்வ மேஎனைச் சேர்த்துக்கொண் டருளே.  
  
**5.** கொடிய வெம்புலிக் குணத்தினேன் உதவாக்   
கூவம் நேர்ந்துளேன் பாவமே பயின்றேன்  
கடிய நெஞ்சினேன் குங்குமம் சுமந்த  
கழுதை யேன்அவப் பொழுதையே கழிப்பேன்  
விடியு முன்னரே எழுந்திடா துறங்கும்  
வேட னேன்முழு மூடரில் பெரியேன்  
அடிய னாவதற் கென்செயக் கடவேன்  
அப்ப னேஎனை ஆண்டுகொண் டருளே.  
  
**6.** தூங்கு கின்றதே சுகம்என அறிந்தேன்   
சோற தேபெறும் பேறதென் றுணர்ந்தேன்  
ஏங்கு கின்றதே தொழிலெனப் பிடித்தேன்  
இரக்கின் றோர்களே என்னினும் அவர்பால்  
வாங்கு கின்றதே பொருள்என வலித்தேன்  
வஞ்ச நெஞ்சினால் பஞ்செனப் பறந்தேன்  
ஓங்கு கின்றதற் கென்செயக் கடவேன்  
உடைய வாஎனை உவந்துகொண்ட ருளே.  
  
**7.** வருத்த நேர்பெரும் பாரமே சுமந்து   
வாடும் ஓர்பொதி மாடென உழன்றேன்  
பருத்த ஊனொடு மலம்உணத் திரியும்  
பன்றி போன்றுளேன் நன்றியொன் றறியேன்  
கருத்தி லாதயல் குரைத்தலுப் படைந்த  
கடைய நாயினிற் கடையனேன் அருட்குப்  
பொருத்தன் ஆவதற் கென்செயக் கடவேன்  
புண்ணி யாஎனைப் புரிந்துகொண் டருளே.  
  
**8.** துருக்க லோகொடுங் கருங்கலோ வயிரச்   
சூழ்க லோஎனக் காழ்கொளும் மனத்தேன்  
தருக்கல் ஆணவக் கருக்கலோ டுழல்வேன்  
சந்தை நாயெனப் பந்தமுற் றலைவேன்  
திருக்கெ லாம்பெறு வெருக்கெனப்199 புகுவேன்  
தீய னேன்பெரும் பேயனேன் உளந்தான்  
உருக்கல் ஆகுதற் கென்செயக் கடவேன்  
உடைய வாஎனை உவந்துகொண் டருளே.  
  
**9.** கான மேஉழல் விலங்கினிற் கடையேன்   
காம மாதிகள் களைகணிற் பிடித்தேன்  
மான மேலிடச் சாதியே மதமே  
வாழ்க்கை யேஎன வாரிக்கொண் டலைந்தேன்  
ஈன மேபொருள் எனக்களித் திருந்தேன்  
இரக்கம் என்பதோர் எட்டுணை அறியேன்  
ஞான மேவுதற் கென்செயக் கடவேன்  
நாய காஎனை நயந்துகொண் டருளே.  
  
**10.** இருளை யேஒளி எனமதித் திருந்தேன்   
இச்சை யேபெரு விச்சைஎன் றலந்தேன்  
மருளை யேதரு மனக்குரங் கோடும்  
வனமெ லாஞ்சுழன் றினம்எனத் திரிந்தேன்  
பொருளை நாடுநற் புந்திசெய் தறியேன்  
பொதுவி லேநடம் புரிகின்றோய் உன்றன்  
அருளை மேவுதற் கென்செயக் கடவேன்  
அப்ப னேஎனை ஆண்டுகொண் டருளே.  
  
  
  
  * * * *  
  
  * 199\. வெருக்கு - பூனை. ககரமெய் விரிக்கும் வழி விரித்தல். முதற்பதிப்பு.  
  
ஆறாம் திருமுறை / Sixth Thirumurai  
  
##  009\. முறையீடு  
muṟaiyīṭu  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** மருந்தறியேன் மணிஅறியேன் மந்திரம்ஒன் றறியேன்   
மதிஅறியேன் விதிஅறியேன் வாழ்க்கைநிலை அறியேன்  
திருந்தறியேன் திருவருளின் செயலறியேன் அறந்தான்  
செய்தறியேன் மனமடங்கும் திறத்தினில்ஓர் இடத்தே  
இருந்தறியேன் அறிந்தோரை ஏத்திடவும் அறியேன்  
எந்தைபிரான் மணிமன்றம் எய்தஅறி வேனோ  
இருந்ததிசை சொலஅறியேன் எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**2.** அகங்காரக் கொடுங்கிழங்கை அகழ்ந்தெறிய அறியேன்   
அறிவறிந்த அந்தணர்பால் செறியும்நெறி அறியேன்  
நகங்கானம் உறுதவர்போல் நலம்புரிந்தும் அறியேன்  
நச்சுமரக் கனிபோல இச்சைகனிந் துழல்வேன்  
மகங்காணும் புலவரெலாம் வந்துதொழ நடிக்கும்  
மணிமன்றந் தனைஅடையும் வழியும்அறி வேனோ  
இகங்காணத் திரிகின்றேன் எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**3.** கற்குமுறை கற்றறியேன் கற்பனகற் றறிந்த   
கருத்தர்திருக் கூட்டத்தில் களித்திருக்க அறியேன்  
நிற்குநிலை நின்றறியேன் நின்றாரின் நடித்தேன்  
நெடுங்காமப் பெருங்கடலை நீந்தும்வகை அறியேன்  
சிற்குணமா மணிமன்றில் திருநடனம் புரியும்  
திருவடிஎன் சென்னிமிசைச் சேர்க்கஅறி வேனோ  
இற்குணஞ்செய் துழல்கின்றேன் எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**4.** தேகமுறு பூதநிலைத் திறம்சிறிதும் அறியேன்   
சித்தாந்த நிலைஅறியேன் சித்தநிலைஅறியேன்  
யோகமுறு நிலைசிறிதும் உணர்ந்தறியேன் சிறியேன்  
உலகநடை யிடைக்கிடந்தே உழைப்பாரில் கடையேன்  
ஆகமுறு திருநீற்றின் ஒளிவிளங்க அசைந்தே  
அம்பலத்தில் ஆடுகின்ற அடியைஅறி வேனோ  
ஏகஅனு பவம்அறியேன் எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**5.** வேதாந்த நிலைநாடி விரைந்துமுயன் றறியேன்   
மெய்வகையும் கைவகையும் செய்வகையும் அறியேன்  
நாதாந்தத் திருவீதி நடந்திடுதற் கறியேன்  
நான்ஆர்என் றறியேன்எங் கோன்ஆர்என் றறியேன்  
போதாந்தத் திருநாடு புகஅறியேன் ஞான  
பூரணா காயம்எனும் பொதுவைஅறி வேனோ  
ஏதாந்தீ யேன்சரிதம் எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**6.** கலைமுடிவு கண்டறியேன் கரணமெலாம் அடக்கும்   
கதிஅறியேன் கதிஅறிந்த கருத்தர்களை அறியேன்  
கொலைபுலைகள் விடுத்தறியேன் கோபமறுத் தறியேன்  
கொடுங்காமக் கடல்கடக்கும் குறிப்பறியேன் குணமாம்  
மலைமிசைநின் றிடஅறியேன் ஞானநடம் புரியும்  
மணிமன்றந் தனைஅடையும் வழியும்அறி வேனோ  
இலைஎனும்பொய் உலகினிடை எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**7.** சாதிமதம் சமயம்எனும் சங்கடம்விட் டறியேன்   
சாத்திரச்சே றாடுகின்ற சஞ்சலம்விட் டறியேன்  
ஆதிஅந்த நிலையறியேன் அலைஅறியாக் கடல்போல்  
ஆனந்தப் பெரும்போகத் தமர்ந்திடவும் அறியேன்  
நீதிநெறி நடந்தறியேன் சோதிமணிப் பொதுவில்  
நிருத்தமிடும் ஒருத்தர்திருக் கருத்தைஅறி வேனோ  
ஏதிலர்சார் உலகினிடை எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**8.** சாகாத தலைஅறியேன் வேகாத காலின்   
தரம்அறியேன் போகாத தண்­ரை அறியேன்  
ஆகாய நிலைஅறியேன் மாகாய நிலையும்  
அறியேன்மெய்ந் நெறிதனைஓர் அணுஅளவும் அறியேன்  
மாகாத லுடையபெருந் திருவாளர் வழுத்தும்  
மணிமன்றந் தனைஅடையும் வழியும்அறி வேனோ  
ஏகாய200 உலகினிடை எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**9.** தத்துவம்என் வசமாகத் தான்செலுத்த அறியேன்   
சாகாத கல்விகற்கும் தரஞ்சிறிதும் அறியேன்  
அத்தநிலை சத்தநிலை அறியேன்மெய் அறிவை  
அறியேன்மெய் அறிந்தடங்கும் அறிஞரையும் அறியேன்  
சுத்தசிவ சன்மார்க்கத் திருப்பொதுவி னிடத்தே  
தூயநடம் புரிகின்ற ஞாயமறி வேனோ  
எத்துணையும் குணமறியேன் எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
**10.** வரைஅபர மார்க்கமொடு பரமார்க்கம் அறியேன்   
மரணபயம் தவிர்த்திடுஞ்சன் மார்க்கமதை அறியேன்  
திரையறுதண் கடலறியேன் அக்கடலைக் கடைந்தே  
தெள்ளமுதம் உணவறியேன் சினமடக்க அறியேன்  
உரைஉணர்வு கடந்ததிரு மணிமன்றந் தனிலே  
ஒருமைநடம் புரிகின்றார் பெருமைஅறி வேனோ  
இரையுறுபொய் உலகினிடை எங்ஙனம்நான் புகுவேன்  
யார்க்குரைப்பேன் என்னசெய்வேன் ஏதும்அறிந் திலனே.  
  
  
  
  * * * *  
  
  * 200\. ஏகம் - முத்தி, ஈறுதொக்கு நின்றது, முதற்பதிப்பு.  
  
ஆறாம் திருமுறை / Sixth Thirumurai  
  
##  010\. அடியார் பேறு  
aṭiyār pēṟu  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அடியார் வருத்தம் தனைக்கண்டு தரியார் இன்பம் அளித்திடுவார்   
வடியாக் கருணைப் பெருங்கடலார் என்ற பெரியர் வார்த்தைஎலாம்  
நெடியார்க் கரியாய் கொடியேன்என் ஒருவன் தனையும் நீக்கியதோ  
கடியாக் கொடுமா பாதகன்முன் கண்ட பரிசுங் கண்டிலனே.  
  
**2.** பையார் பாம்பு கொடியதெனப் பகர்வார் அதற்கும் பரிந்துமுன்னாள்   
ஐயா கருணை அளித்தனைஎன் அளவில் இன்னும் அளித்திலையே  
மையார் மிடற்றோய் ஆனந்த மன்றில் நடிப்போய் வல்வினையேன்  
நையா நின்றேன் ஐயோநான் பாம்பிற் கொடியன் ஆனேனே.  
  
**3.** பீழை புரிவான் வருந்துகின்ற பேய்க்கும் கருணை பெரிதளிப்பான்   
ஊழை அகற்றும் பெருங்கருணை உடையான் என்பார் உனைஐயோ  
மோழை மனத்தால் குரங்கெறிந்த விளங்கா யாகி மொத்துண்ணும்  
ஏழை அடியேன் வருத்தங்கண் டிருத்தல் அழகோ எங்கோவே.  
  
**4.** மருணா டுலகில் கொலைபுரிவார் மனமே கரையாக் கல்என்று   
பொருணா டியநின் திருவாக்கே புகல அறிந்தேன் என்னளவில்  
கருணா நிதிநின் திருவுளமுங் கல்என் றுரைக்க அறிந்திலனே  
இருணா டியஇச் சிறியேனுக் கின்னும் இரங்கா திருந்தாயே.  
  
**5.** முன்னுங் கொடுமை பலபுரிந்து முடுகிப் பின்னுங் கொடுமைசெய   
உன்னுங் கொடியர் தமக்கும்அருள் உதவுங் கருணை உடையானே  
மன்னும் பதமே துணைஎன்று மதித்து வருந்தும் சிறியேனுக்  
கின்னுங் கருணை புரிந்திலைநான் என்ன கொடுமை செய்தேனோ.  
  
**6.** அங்கே அடியர் தமக்கெல்லாம் அருளார் அமுதம் அளித்தையோ   
இங்கே சிறியேன் ஒருவனுக்கும் இடர்தான் அளிக்க இசைந்தாயேல்  
செங்கேழ் இதழிச் சடைக்கனியே201 சிவமே அடிமைச் சிறுநாயேன்  
எங்கே புகுவேன் என்செய்வேன் எவர்என் முகம்பார்த் திடுவாரே.  
  
**7.** அளியே அன்பர் அன்பேநல் லமுதே சுத்த அறிவான   
வெளியே வெளியில் இன்பநடம் புரியும் அரசே விதிஒன்றும்  
தெளியேன் தீங்கு பிறர்செயினும் தீங்கு நினையாத் திருவுளந்தான்  
எளியேன் அளவில் நினைக்கஒருப் படுமோ கருணை எந்தாயே.  
  
**8.** தீது நினைக்கும் பாவிகட்கும் செய்தாய் கருணை எனத்தெளிந்து   
வாது நினைக்கும் மனக்கடையேன் மகிழ்வுற் றிருந்தேன் என்னளவில்  
சூது நினைப்பாய் எனில்யார்க்குச் சொல்வேன் யாரைத் துணைகொள்வேன்  
ஏது நினைப்பேன் ஐயோநான் பாவி உடம்பேன் எடுத்தேனே.  
  
**9.** பொதுவென் றறிந்தும் இரங்காத சிலர்க்கும் கருணை புரிவதன்றிக்   
கழுதுவென் றழுங்க நினையாநின் கருணை உளந்தான் அறிவென்ப  
திதுவென் றறியா எனைவருத்த எந்த வகையால் துணிந்ததுவோ  
எதுவென் றறிவேன் என்புரிவேன் ஐயோ புழுவில் இழிந்தேனே.  
  
**10.** வெடிக்கப் பார்த்து நிற்கின்ற வெய்யர் தமையும் வினைத்துயர்கள்   
பிடிக்கப் பார்க்கத் துணியாத பெருமான் நினது திருவுளந்தான்  
நடிக்கப் பார்க்கும் உலகத்தே சிறியேன் மனது நவையாலே  
துடிக்கப் பார்த்திங் கிருந்ததுகாண் ஐயோ இதற்குந் துணிந்ததுவோ.  
  
**11.** கல்லுங் கனியத் திருநோக்கம் புரியும் கருணைக் கடலேநான்   
அல்லும் பகலுந் திருக்குறிப்பை எதிர்பார்த் திங்கே அயர்கின்றேன்  
கொல்லுங் கொடியார்க் குதவுகின்ற குறும்புத் தேவர் மனம்போலச்  
சொல்லும் இரங்கா வன்மைகற்க எங்கே ஐயோ துணிந்தாயோ.  
  
**12.** படிமேல் ஆசை பலவைத்துப் பணியும் அவர்க்கும் பரிந்துசுகக்   
கொடிமேல் உறச்செய் தருள்கின்றாய் என்பால் இரக்கங் கொண்டிலையே  
பொடிமேல் அணிநின் அருட்கிதுதான் அழகோ பொதுவில் நடிக்கும்உன்றன்  
அடிமேல் அசை அல்லால்வே றாசை ஐயோ அறியேனே.  
  
**13.** நாயேன் உலகில் அறிவுவந்த நாள்தொட் டிந்த நாள்வரையும்   
ஏயேன் பிறிதி லுன்குறிப்பே எதிர்பார்த் திருந்தேன் என்னுடைய  
தாயே பொதுவில் நடம்புரிஎந் தாயே தயவு தாராயேல்  
மாயேன் ஐயோ எதுகொண்டு வாழ்ந்திங் கிருக்கத் துணிவேனே.  
  
**14.** நயத்தால் உனது திருவருளை நண்ணாக் கொடியேன் நாய் உடம்பை   
உயத்தான் வையேன் மடித்திடுவேன் மடித்தாற் பின்னர் உலகத்தே  
வயத்தால் எந்த உடம்புறுமோ என்ன வருமோ என்கின்ற  
பயத்தால் ஐயோ இவ்வுடம்பைச் சுமக்கின் றேன்எம் பரஞ்சுடரே.  
  
**15.** இன்ப மடுத்துன் அடியர்எலாம் இழியா தேறி யிருக்கின்றார்   
வன்ப ரிடத்தே பலகாற்சென் றவரோ டுறவு வழங்கிஉன்றன்  
அன்பர் உறவை விடுத்துலகில் ஆடிப் பாடி அடுத்தவினைத்  
துன்ப முடுகிச் சுடச்சுடவுஞ் சோறுண் டிருக்கத் துணிந்தேனே.  
  
**16.** எந்நாள் கருணைத் தனிமுதல்நீ என்பால் இரங்கி அருளுதலோ   
அந்நாள் இந்நாள் இந்நாள்என் றெண்ணி எண்ணி அலமந்தேன்  
சென்னாள் களில்ஓர் நன்னாளுந் திருநா ளான திலைஐயோ  
முன்னாள் என்னை ஆட்கொண்டாய் என்ன நாணம் முடுகுவதே.  
  
**17.** எந்த வகைசெய் திடிற்கருணை எந்தாய் நீதான் இரங்குவையோ   
அந்த வகையை நான்அறியேன் அறிவிப் பாரும் எனக்கில்லை  
இந்த வகைஇங் கையோநான் இருந்தால் பின்னர் என்செய்வேன்  
பந்த வகைஅற் றவர்உளத்தே நடிக்கும் உண்மைப் பரம்பொருளே203.  
  
**18.** அடுக்குந் தொண்டர் தமக்கெல்லாம் அருளீந் திங்கே என்னளவில்   
கொடுக்குந் தன்மை தனைஒளித்தால் ஒளிக்கப் படுமோ குணக்குன்றே  
தடுக்குந் தடையும் வேறில்லை தமியேன் தனைஇத் தாழ்வகற்றி  
எடுக்குந் துணையும் பிறிதில்லை ஐயோ இன்னும் இரங்கிலையே.  
  
**19.** எல்லாம் உடையாய் நின்செயலே எல்லாம் என்றால் என்செயல்கள்   
எல்லாம் நினது செயல்அன்றோ என்னே என்னைப் புறந்தள்ளல்  
வல்லாய் என்னைப் புறம்விடுத்தால் புறத்தும் உன்றன் மயம்அன்றே  
நல்லார் எங்கும் சிவமயம்என் றுரைப்பார் எங்கள் நாயகனே.  
  
**20.** கூடுங் கருணைத் திருக்குறிப்பை இற்றைப் பொழுதே குறிப்பித்து   
வாடுஞ் சிறியேன் வாட்டம்எலாந் தீர்த்து வாழ்வித் திடல்வேண்டும்  
பாடும் புகழோய் நினைஅல்லால் துணைவே றில்லைப் பரவெளியில்  
ஆடுஞ் செல்வத் திருவடிமேல் ஆணை முக்கால் ஆணையதே.  
  
  
  
  * * * *  
  
  * 201\. செங்கேழ் வண்ணத் தனிக்கனியே - முதற்பதிப்பு, பொ. சு. பி. இரா. பாடம்.  
  * 202\. என்செய்கேன் - ச மு க. பதிப்பு.  
  * 203\. பரஞ்சுடரே - படிவேறுபாடு. ஆ பா.  
  
ஆறாம் திருமுறை / Sixth Thirumurai  
  
##  011\. ஆன்ம விசாரத் தழுங்கல்  
āṉma visārat taḻuṅkal  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** போகமே விழைந்தேன் புலைமனச் சிறியேன் பூப்பினும் புணர்ந்தவெம் பொறியேன்   
ஏகமே பொருள்என் றறிந்திலேன் பொருளின் இச்சையால் எருதுநோ வறியாக்  
காகமேஎனப்போய்ப்பிறர் தமைவருத்திக்களித்தபாதகத்தொழிற்கடையேன்  
மோகமேஉடையேன் என்னினும்எந்தாய் முனிந்திடேல்காத்தருள் எனையே.  
  
**2.** பூப்பினும் பலகால் மடந்தையர் தமைப்போய்ப்புணர்ந்தவெம் புலையனேன் விடஞ்சார்   
பாப்பினுங் கொடியர் உறவையே விழைந்த பள்ளனேன் கள்ளனேன் நெருக்கும்  
ஆப்பினும் வலியேன் அறத்தொழில் புரியேன்அன்பினால்அடுத்தவர்கரங்கள்  
கூப்பினுங்கூப்பாக் கொடுங்கையேன் எனினும் கோபியேல் காத்தருள் எனையே.  
  
**3.** விழுத்தலை நெறியை விரும்பிலேன் கரும்பின் மிகஇனிக் கின்றநின் புகழ்கள்   
வழுத்தலை அறியேன் மக்களே மனையே வாழ்க்கையே துணைஎனமதித்துக்  
கொழுத்தலை மனத்துப் புழுத்தலைப் புலையேன் கொக்கனேன் செக்கினைப் பலகால்  
இழுத்தலை எருதேன் உழத்தலே உடையேன் என்னினும் காத்தருள் எனையே.  
  
**4.** புலைவிலைக் கடையில் தலைகுனித் தலைந்து பொறுக்கிய சுணங்கனேன் புரத்தில்   
தலைவிலை பிடித்துக் கடைவிலை படித்த தயவிலாச் சழக்கனேன் சழக்கர்  
உலைவிலை எனவே வியக்கவெந் தொழிலில் உழன்றுழன் றழன்றதோர் உளத்தேன்  
இலைவிலை எனக்கென் றகங்கரித் திருந்தேன் என்னினும் காத்தருள் எனையே.  
  
**5.** கொட்டிலை அடையாப் பட்டிமா டனையேன் கொட்டைகள் பரப்பிமேல் வனைந்த   
கட்டிலை விரும்பி அடிக்கடி படுத்த கடையனேன் கங்குலும் பகலும்  
அட்டிலை அடுத்த பூஞையேன் உணவை அறவுண்டு குப்பைமேற் போட்ட  
நெட்டிலை அனையேன் என்னினும் வேறு நினைத்திடேல் காத்தருள் எனையே.  
  
**6.** நேரிழை யவர்தம் புணர்முலை நெருக்கில் நெருக்கிய மனத்தினேன் வீணில்   
போரிழை வெறியர் புகழ்பெறு வெறியேன் புனைகலை இலர்க்கொரு கலையில்  
ஓரிழை எனினும் கொடுத்திலேன் நீள உடுத்துடுத் தூர்தொறுந் திரிந்தேன்  
ஏரிழை விழைந்து பூண்டுளங் களித்தேன் என்னினும் காத்தருள்எனையே.  
  
**7.** அளத்திலே படிந்த துரும்பினும் கடையேன்அசடனேன் அறிவிலேன்உலகில்   
குளத்திலே குளிப்பார் குளிக்கவெஞ் சிறுநீர்க் குழியிலே குளித்தவெங் கொடியேன்  
வளத்திலே பொசித்துத் தளத்திலே படுக்க மனங்கொணட சிறியேனன் மாயைக்  
களத்திலே பயின்ற உளத்திலே பெரியன் என்னினும் காத்தருள் எனையே.  
  
**8.** தொழுதெலாம் வல்ல கடவுளே நின்னைத் துதித்திலேன் தூய்மைஒன் றறியேன்   
கழுதெலாம் அனையேன் இழுதெலாம் உணவில் கலந்துணக் கருதிய கருத்தேன்  
பழுதெலாம் புரிந்து பொழுதெலாம் கழித்த பாவியேன் தீமைகள் சிறிதும்  
எழுதலாம் படித்தன் றெனமிக உடையேன் என்னினும் காத்தருள் எனையே.  
  
**9.** வட்டியே பெருக்கிக் கொட்டியே ஏழை மனைகவர் கருத்தினேன் ஓட்டைச்   
சட்டியே எனினும் பிறர்கொளத் தரியேன் தயவிலேன் சூதெலாம் அடைத்த  
பெட்டியே நிகர்த்த மனத்தினேன் உலகில் பெரியவர் மனம்வெறுக் கச்செய்  
எட்டியே மண்ணாங் கட்டியே அனையேன் என்னினும் காத்தருள் எனையே.  
  
**10.** உடுத்திலேம் சிறிதும் உண்டிலேம் எனவந் தோதிய வறிஞருக் கேதும்   
கொடுத்திலேன் கொடுக்கும் குறிப்பிலேன் உலகில் குணம்பெரி துடையநல் லோரை  
அடுத்திலேன் அடுத்தற்காசையும் இல்லேன் அவனிமேல் நல்லவன் எனப்பேர்  
எடுத்திலேன் எனினும் தெய்வமே துணைஎன் றிருக்கின்றேன் காத்தருள் எனையே.  
  
  
  
ஆறாம் திருமுறை / Sixth Thirumurai  
  
##  012\. அவா அறுத்தல்  
avā aṟuttal  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** தாலவாழ்க் கையிலே சார்ந்தவர் எல்லாம் தக்கமுப் போதினும் தனித்தே   
சீலமார் பூசைக் கடன்முடிக் கின்றார் சிறியனேன் தவஞ்செய்வான் போலே  
ஞாலமே லவர்க்குக் காட்டிநான் தனித்தே நவிலும்இந் நாய்வயிற் றினுக்கே  
காலையா தியமுப் போதினும் சோற்றுக் கடன்முடித் திருந்தனன் எந்தாய்.  
  
**2.** சோற்றிலே விருப்பஞ் சூழ்ந்திடில் ஒருவன் துன்னுநல் தவம்எலாஞ் சுருங்கி   
ஆற்றிலே கரைத்த புளிஎனப் போம்என் றறிஞர்கள் உரைத்திடல் சிறிதும்  
போற்றிலேன் உன்னைப் போற்றிலேன் சுவையில் பொருந்திய காரசா ரஞ்சேர்  
சாற்றிலே கலந்த சோற்றிலே ஆசை தங்கினேன் என்செய்வேன் எந்தாய்.  
  
**3.** விருப்பிலேன் போலக் காட்டினேன் அன்றி விளைவிலா தூண்எலாம் மறுத்த   
கருப்பிலே எனினும் கஞ்சியா திகளைக் கருத்துவந் துண்ணுதற் கமையேன்  
நெருப்பிலே உருக்கு நெய்யிலே சிறிதும் நீரிடாத் தயிரிலே நெகிழ்ந்த  
பருப்பிலே சோற்றுப் பொருப்பிலே ஆசை பற்றினேன் என்செய்வேன் எந்தாய்.  
  
**4.** உறியிலே தயிரைத் திருடிஉண் டனன்என் றொருவனை உரைப்பதோர் வியப்போ   
குறியிலே அமைத்த உணவெலாம் திருடிக் கொண்டுபோய் உண்டனன் பருப்புக்  
கறியிலே பொரித்த கறியிலே கூட்டுக் கறியிலே கலந்தபே ராசை  
வெறியிலே உனையும் மறந்தனன் வயிறு வீங்கிட உண்டனன் எந்தாய்.  
  
**5.** கீரையே விரும்பேன் பருப்பொடு கலந்த கீரையே விரும்பினேன் வெறுந்தண்   
நீரையே விரும்பேன் தெங்கிளங் காயின் நீரையே விரும்பினேன் உணவில்  
ஆரையே எனக்கு நிகர்எனப் புகல்வேன் அய்யகோ அடிச்சிறு நாயேன்  
பேரையே உரைக்கில் தவம்எலாம் ஓட்டம் பிடிக்குமே என்செய்வேன் எந்தாய்.  
  
**6.** பாலிலே கலந்த சோறெனில் விரைந்தே பத்தியால் ஒருபெரு வயிற்றுச்   
சாலிலே அடைக்கத் தடைபடேன் வாழை தகுபலா மாமுதற் பழத்தின்  
தோலிலே எனினும் கிள்ளிஓர் சிறிதும் சூழ்ந்தவர்க் கீந்திடத் துணியேன்  
வாலிலேன் இருக்கில் வனத்திலே இருக்க வாய்ப்புளேன் என்செய்வேன் எந்தாய்.  
  
**7.** உடம்பொரு வயிறாய்ச் சருக்கரை கலந்த உண்டியே உண்டனன் பலகால்   
கடம்பெறு புளிச்சோ றுண்டுளே களித்தேன் கட்டிநல் தயிரிலே கலந்த  
தடம்பெறு சோற்றில் தருக்கினேன் எலுமிச் சம்பழச் சோற்றிலே தடித்தேன்  
திடம்பெறும் மற்றைச் சித்திரச் சோற்றில் செருக்கினேன் என்செய்வேன் எந்தாய்.  
  
**8.** மிளகுமேன் மேலும் சேர்த்தபல் உணவில் விருப்பெலாம் வைத்தனன்உதவாச்   
சுளகினும் கடையேன் பருப்பிலே அமைத்த துவையலே சுவர்க்கம்என் றுண்டேன்  
இளகிலா மனத்தேன் இனியபச் சடிசில் எவற்றிலும் இச்சைவைத் திசைத்தேன்  
குளகுணும் விலங்கின் இலைக்கறிக் காசை கொண்டனன் என்செய்வேன்எந்தாய்.  
  
**9.** தண்டுகாய் கிழங்கு பூமுதல் ஒன்றும் தவறவிட் டிடுவதற் கமையேன்   
கொண்டுபோய் வயிற்றுக் குழிஎலாம் நிரம்பக் கொட்டினேன் குணமிலாக் கொடியேன்  
வண்டுபோல் விரைந்து வயல்எலாம் நிரம்ப மலங்கொட்டஓடிய புலையேன்  
பண்டுபோல் பசித்தூண் வருவழி பார்த்த பாவியேன் என்செய்வேன் எந்தாய்.  
  
**10.** வறுத்தலே பொடித்து மலர்த்தலே புரட்டிவைத்தலே துவட்டலில்சுவைகள்   
உறுத்தலே முதலா உற்றபல் உணவை ஒருமல வயிற்றுப்பை உள்ளே  
துறுத்தலே எனக்குத் தொழில்எனத் துணிந்தேன் துணிந்தரைக்கணத்தும்வன் பசியைப்  
பொறுத்தலேஅறியேன் மலப்புலைக்கூட்டைப்பொறுத்தனன்என்செய்வேன்எந்தாய்.  
  
**11.** பருப்பிடி யரிவா லிடிகளா திகளால் பண்ணிய பண்ணிகா ரங்கள்   
உருப்பிடி நிரம்ப வரவர எல்லாம் ஒருபெரு வயிற்றிலே அடைத்தேன்  
கருப்பிடி உலகின் எருப்பிடி அனைய கடையரில் கடையனேன் உதவாத்  
துருப்பிடி இருப்புத் துண்டுபோல் கிடந்து தூங்கினேன் என்செய்வேன் எந்தாய்.  
  
**12.** அடிக்கடி நுண்மை விழைந்துபோய் அவைகள் அடுக்கிய இடந்தொறும் அலைந்தே   
தடிக்கடி நாய்போல் நுகர்ந்துவாய் சுவைத்துத் தவம்புரிந் தான்என நடித்தேன்  
பொடிக்கடி நாசித் துளையிலே புகுத்திப் பொங்கினேன் அய்யகோ எனது  
முடிக்கடிபுனையமுயன்றிலேன் அறிவில்மூடனேன்என்செய்வேன்எந்தாய்.  
  
**13.** உண்டியே விழைந்தேன் எனினும்என் தன்னை உடையவா அடியனேன் உனையே   
அண்டியே இருந்தேன் இருக்கின்றேன் இருப்பேன் அப்பநின் ஆணைநின் தனக்கே  
தொண்டுறா தவர்கைச் சோற்றினை விரும்பேன் தூயனே துணைநினை அல்லால்  
கண்டிலேன் என்னைக் காப்பதுன் கடன்காண் கைவிடேல் கைவிடேல் எந்தாய்.  
  
  
  
ஆறாம் திருமுறை / Sixth Thirumurai  
  
##  013\. திருவருள் விழைதல்  
tiruvaruḷ viḻaital  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** செய்வகை அறியேன் மன்றுள்மா மணிநின்   
திருவுளக் குறிப்பையும் தெரியேன்  
உய்வகை அறியேன் உணர்விலேன் அந்தோ  
உறுகண்மேல் உறுங்கொல்என் றுலைந்தேன்  
மெய்வகை அடையேன் வேறெவர்க் குரைப்பேன்  
வினையனேன் என்செய விரைகேன்  
பொய்வகை உடையேன் எங்ஙனம் புகுவேன்  
புலையனேன் புகல்அறி யேனே.  
  
**2.** அறிவிலேன் அறிந்தார்க் கடிப்பணி புரியேன்   
அச்சமும் அவலமும் உடையேன்  
செறிவிலேன் பொதுவாம் தெய்வம்நீ நினது  
திருவுளத் தெனைநினை யாயேல்  
எறிவிலேன் சிறியேன் எங்ஙனம் புகுவேன்  
என்செய்வேன் யார்துணை என்பேன்  
பிறிவிலேன் பிரிந்தால் உயிர்தரிக் கலன்என்  
பிழைபொறுத் தருள்வதுன் கடனே.  
  
**3.** உன்கடன் அடியேற் கருளல்என் றுணர்ந்தேன்   
உடல்பொருள் ஆவியும் உனக்கே  
பின்கடன் இன்றிக் கொடுத்தனன் கொடுத்த  
பின்னும்நான் தளருதல் அழகோ  
என்கடன் புரிவேன் யார்க்கெடுத் துரைப்பேன்  
என்செய்வேன் யார்துணை என்பேன்  
முன்கடன் பட்டார் போல்மனம் கலங்கி  
முறிதல்ஓர் கணம்தரி யேனே.  
  
**4.** தரித்திடேன் சிறிதும் தரித்திடேன் எனது   
தளர்ச்சியும் துன்பமும் தவிர்த்தே  
தெரித்திடல் அனைத்தும் தெரித்திடல் வேண்டும்  
தெரித்திடாய் எனில்இடர் எனைத்தான்  
எரித்திடும் அந்தோ என்செய்வேன் எங்கே  
எய்துகேன் யார்துணை என்பேன்  
திரித்தநெஞ் சகத்தேன் சரித்திரம் அனைத்தும்  
திருவுளம் தெரிந்தது தானே.  
  
**5.** தான்எனைப் புணரும் தருணம்ஈ தெனவே   
சத்தியம் உணர்ந்தனன் தனித்தே  
தேன்உறக் கருதி இருக்கின்றேன் இதுநின்  
திருவுளம் தெரிந்ததெந் தாயே  
ஆன்எனக் கூவி அணைந்திடல் வேண்டும்  
அரைக்கணம் ஆயினும் தாழ்க்கில்  
நான்இருப் பறியேன் திருச்சிற்றம் பலத்தே  
நடம்புரி ஞானநா டகனே.  
  
**6.** ஞானமும் அதனால் அடைஅனு பவமும்   
நாயினேன் உணர்ந்திட உணர்த்தி  
ஈனமும் இடரும் தவிர்த்தனை அந்நாள்  
இந்தநாள் அடியனேன் இங்கே  
ஊனம்ஒன் றில்லோய் நின்றனைக் கூவி  
உழைக்கின்றேன் ஒருசிறி தெனினும்  
ஏனென வினவா திருத்தலும் அழகோ  
இறையும்நான் தரிக்கலன் இனியே.  
  
**7.** இனியநற் றாயின் இனியஎன் அரசே   
என்னிரு கண்ணினுண் மணியே  
கனிஎன இனிக்கும் கருணையா ரமுதே  
கனகஅம் பலத்துறும் களிப்பே  
துனிஉறு மனமும் சோம்புறும் உணர்வும்  
சோர்வுறு முகமும்கொண் டடியேன்  
தனிஉளங் கலங்கல் அழகதோ எனைத்தான்  
தந்தநற் றந்தைநீ அலையோ.  
  
**8.** தந்தையும் தாயும் குருவும்யான் போற்றும்   
சாமியும் பூமியும் பொருளும்  
சொந்தநல் வாழ்வும் நேயமும் துணையும்  
சுற்றமும் முற்றும்நீ என்றே  
சிந்தையுற் றிங்கே இருக்கின்றேன் இதுநின்  
திருவுளம் தெரிந்ததே எந்தாய்  
நிந்தைசெய் உலகில் யான்உளம் கலங்கல்  
நீதியோ நின்அருட் கழகோ.  
  
**9.** அழகனே ஞான அமுதனே என்றன்   
அப்பனே அம்பலத் தரசே  
குழகனே இன்பக் கொடிஉளம் களிக்கும்  
கொழுநனே சுத்தசன் மார்க்கக்  
கழகநேர் நின்ற கருணைமா நிதியே  
கடவுளே கடவுளே எனநான்  
பழகநேர்ந் திட்டேன் இன்னும்இவ் வுலகில்  
பழங்கணால் அழுங்குதல் அழகோ.  
  
**10.** பழம்பிழி மதுரப் பாட்டல எனினும்   
பத்தரும் பித்தரும் பிதற்றும்  
கிழம்பெரும் பாட்டும் கேட்பதுன் உள்ளக்  
கிளர்ச்சிஎன் றறிந்தநாள் முதலாய்  
வழங்குநின் புகழே பாடுறு கின்றேன்  
மற்றொரு பற்றும்இங் கறியேன்  
சழங்குடை உலகில் தளருதல் அழகோ  
தந்தையுந் தாயும்நீ அலையோ.  
  
**11.** தாயும்என் ஒருமைத் தந்தையும் ஞான   
சபையிலே தனிநடம் புரியும்  
தூயநின் பாதத் துணைஎனப் பிடித்தேன்  
தூக்கமும் சோம்பலும் துயரும்  
மாயையும் வினையும் மறைப்பும்ஆ ணவமும்  
வளைத்தெனைப் பிடித்திடல் வழக்கோ  
நாயினேன் இனிஓர் கணந்தரிப் பறியேன்  
நல்அருட் சோதிதந் தருளே.  
  
**12.** சோதியேல் எனைநீ சோதனை தொடங்கில்   
சூழ்உயிர் விடத்தொடங் குவன்நான்  
நீதியே நிறைநின் திருவருள் அறிய  
நிகழ்த்தினேன் நிச்சயம் இதுவே  
ஓதியே உணர்தற் கரும்பெரும் பொருளே  
உயிர்க்குயிர் ஆகிய ஒளியே  
ஆதியே நடுவே அந்தமே ஆதி  
நடுஅந்தம் இல்லதோர் அறிவே.  
  
**13.** இல்லைஉண் டெணும்இவ் விருமையும் கடந்தோர்   
இயற்கையின் நிறைந்தபே ரின்பே  
அல்லைஉண் டெழுந்த தனிப்பெருஞ் சுடரே  
அம்பலத் தாடல்செய் அமுதே  
வல்லைஇன் றடியேன் துயர்எலாம் தவிர்த்து  
வழங்குக நின்அருள் வழங்கல்  
நல்லைஇன் றலது நாளைஎன் றிடிலோ  
நான்உயிர் தரிக்கலன் அரசே.  
  
**14.** அரைசெலாம் வழங்கும் தனிஅர சதுநின்   
அருளர செனஅறிந் தனன்பின்  
உரைசெய்நின் அருள்மேல் உற்றபே ராசை  
உளம்எலாம் இடங்கொண்ட தெந்தாய்  
வரைசெயா மேன்மேல் பொங்கிவாய் ததும்பி  
வழிகின்ற தென்வசங் கடந்தே  
இரைசெய்என் ஆவி தழைக்கஅவ் வருளை  
ஈந்தருள் இற்றைஇப் போதே.  
  
**15.** போதெலாம் வீணில் போக்கிஏ மாந்த   
புழுத்தலைப் புலையர்கள் புணர்க்கும்  
சூதெலாம் கேட்குந் தொறும்உனைப் பரவும்  
தூயர்கள் மனம்அது துளங்கித்  
தாதெலாம் கலங்கத் தளருதல் அழகோ  
தனிஅருட் சோதியால் அந்த  
வாதெலாம் தவிர்த்துச் சுத்தசன் மார்க்கம்  
வழங்குவித் தருளுக விரைந்தே.  
  
**16.** விரைந்துநின் அருளை ஈந்திடல் வேண்டும்   
விளம்பும்இத் தருணம்என் உளந்தான்  
கரைந்தது காதல் பெருகிமேல் பொங்கிக்  
கரைஎலாம் கடந்தது கண்டாய்  
வரைந்தெனை மணந்த வள்ளலே எல்லாம்  
வல்லவா அம்பல வாணா  
திரைந்தஎன் உடம்பைத் திருஉடம் பாக்கித்  
திகழ்வித்த சித்தனே சிவனே.  
  
**17.** சிவந்திகழ் கருணைத் திருநெறிச் சார்பும்   
தெய்வம்ஒன் றேஎனும் திறமும்  
நவந்தரு நிலைகள் சுதந்தரத் தியலும்  
நன்மையும் நரைதிரை முதலாம்  
துவந்துவம் தவிர்த்துச் சுத்தமா தியமுச்  
சுகவடி வம்பெறும் பேறும்  
தவந்திகழ் எல்லாம் வல்லசித் தியும்நீ  
தந்தருள் தருணம்ஈ தெனக்கே.  
  
**18.** தருணம்இஞ் ஞான்றே சுத்தசன் மார்க்கத்   
தனிநெறி உலகெலாம் தழைப்பக்  
கருணையும் சிவமே பொருள்எனக் கருதும்  
கருத்தும்உற் றெம்மனோர் களிப்பப்  
பொருள்நிறை ஓங்கத் தெருள்நிலை விளங்கப்  
புண்ணியம் பொற்புற வயங்க  
அருள்நயந் தருள்வாய் திருச்சிற்றம் பலத்தே  
அருட்பெருஞ் சோதிஎன் அரசே.  
  
**19.** என்உள வரைமேல் அருள்ஒளி ஓங்கிற்   
றிருள்இர வொழிந்தது முழுதும்  
மன்உறும் இதய மலர்மலர்ந் ததுநன்  
மங்கல முழங்குகின் றனசீர்ப்  
பொன்இயல் விளக்கம் பொலிந்தது சித்திப்  
பூவையர் புணர்ந்திடப் போந்தார்  
சொன்னநல் தருணம் அருட்பெருஞ் சோதி  
துலங்கவந் தருளுக விரைந்தே.  
  
**20.** வந்தருள் புரிக விரைந்திது தருணம்   
மாமணி மன்றிலே ஞான  
சுந்தர வடிவச் சோதியாய் விளங்கும்  
சுத்தசன் மார்க்கசற் குருவே  
தந்தருள் புரிக வரம்எலாம் வல்ல  
தனிஅருட் சோதியை எனது  
சிந்தையில் புணர்ப்பித் தென்னொடுங் கலந்தே  
செய்வித் தருள்கசெய் வகையே.  
  
  
  
ஆறாம் திருமுறை / Sixth Thirumurai  
  
##  014\. சிற்சபை விளக்கம்  
siṟsapai viḷakkam  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** சோறு வேண்டினும் துகில்அணி முதலாம்   
சுகங்கள் வேண்டினும் சுகமலால் சுகமாம்  
வேறு வேண்டினும் நினைஅடைந் தன்றி  
மேவொ ணாதெனும் மேலவர் உரைக்கே  
மாறு வேண்டிலேன் வந்துநிற் கின்றேன்  
வள்ள லேஉன்றன் மனக்குறிப் பறியேன்  
சாறு வேண்டிய பொழில்வடல் அரசே  
சத்தி யச்சபைத் தனிப்பெரும் பதியே.  
  
**2.** எஞ்சல் இன்றிய துயரினால் இடரால்   
இடுக்குண் டையநின் இன்னருள் விரும்பி  
வஞ்ச நெஞ்சினேன் வந்துநிற் கின்றேன்  
வள்ள லேஉன்றன் மனக்குறிப் பறியேன்  
அஞ்சல் என்றெனை ஆட்கொளல் வேண்டும்  
அப்ப நின்னலால் அறிகிலேன் ஒன்றும்  
தஞ்சம் என்றவர்க் கருள்வடல் அரசே  
சத்தி யச்சபைத் தனிப்பெரும் பதியே.  
  
**3.** சூழ்வி லாதுழல் மனத்தினால் சுழலும்   
துட்ட னேன்அருட் சுகப்பெரும் பதிநின்  
வாழ்வு வேண்டினேன் வந்துநிற் கின்றேன்  
வள்ள லேஉன்றன் மனக்குறிப் பறியேன்  
ஊழ்வி டாமையில் அரைக்கணம் எனினும்  
உன்னை விட்டயல் ஒன்றும்உற் றறியேன்  
தாழ்வி லாதசீர் தருவடல் அரசே  
சத்தி யச்சபைத் தனிப்பெரும் பதியே.  
  
**4.** ஆட்டம் ஓய்கிலா வஞ்சக மனத்தால்   
அலைதந் தையவோ அயர்ந்துளம் மயர்ந்து  
வாட்ட மோடிவண் வந்துநிற் கின்றேன்  
வள்ள லேஉன்றன் மனக்குறிப் பறியேன்  
நாட்டம் நின்புடை அன்றிமற் றறியேன்  
நாயி னேன்பிழை பொறுத்திது251 தருணம்  
தாட்ட லந்தரு வாய்வடல் அரசே  
சத்தி யச்சபைத் தனிப்பெரும் பதியே.  
  
**5.** கருணை ஒன்றிலாக் கல்மனக் குரங்கால்   
காடு மேடுழன் றுளம்மெலிந் தந்தோ  
வருண நின்புடை வந்துநிற் கின்றேன்  
வள்ள லேஉன்றன் மனக்குறிப் பறியேன்  
அருணன் என்றெனை அகற்றிடு வாயேல்  
ஐய வோதுணை அறிந்திலன் இதுவே  
தருணம் எற்கருள் வாய்வடல் அரசே  
சத்தி யச்சபைத் தனிபெரும் பதியே.  
  
**6.** கரண வாதனை யால்மிக மயங்கிக்   
கலங்கி னேன்ஒரு களைகணும் அறியேன்  
மரணம் நீக்கிட வந்துநிற் கின்றேன்  
வள்ள லேஉன்றன் மனக்குறிப் பறியேன்  
இரணன் என்றெனை எண்ணிடேல் பிறிதோர்  
இச்சை ஒன்றிலேன் எந்தைநின் உபய  
சரணம் ஈந்தருள் வாய்வடல் அரசே  
சத்தி யச்சபைத் தனிப்பெரும் பதியே.  
  
**7.** தூய நெஞ்சினேன் அன்றுநின் கருணைச்   
சுகம்வி ழைந்திலேன் எனினும்பொய் உலக  
மாயம் வேண்டிலேன் வந்துநிற் கின்றேன்  
வள்ள லேஉன்றன் மனக்குறிப் பறியேன்  
ஈய வாய்த்தநல் தருணம்ஈ தருள்க  
எந்தை நின்மலர் இணைஅடி அல்லால்  
தாயம் ஒன்றிலேன் தனிவடல் அரசே  
சத்தி யச்சபைத் தனிப்பெரும் பதியே.  
  
**8.** சிரத்தை ஆதிய சுபகுணம் சிறிதும்   
சேர்ந்தி லேன்அருட் செயலிலேன் சாகா  
வரத்தை வேண்டினேன் வந்துநிற் கின்றேன்  
வள்ள லேஉன்றன் மனக்குறிப் பறியேன்  
கரத்தை நேர்உளக் கடையன்என் றெனைநீ  
கைவி டேல்ஒரு கணம்இனி ஆற்றேன்  
தரத்தை ஈந்தருள் வாய்வடல் அரசே  
சத்தி யச்சபைத் தனிப்பெரும் பதியே.  
  
**9.** பத்தி யஞ்சிறி துற்றிலேன் உன்பால்   
பத்தி ஒன்றிலேன் பரமநின் கருணை  
மத்தி யம்பெற வந்துநிற் கின்றேன்  
வள்ளலே உன்றன் மனக்குறிப் பறியேன்  
எத்தி அஞ்சலை எனஅரு ளாயேல்  
ஏழை யேன்உயிர் இழப்பன்உன் ஆணை  
சத்தி யம்புகன் றேன்வடல் அரசே  
சத்தி யச்சபைத் தனிப்பெரும் பதியே.  
  
**10.** கயவு செய்மத கரிஎனச் செருக்கும்   
கருத்தி னேன்மனக் கரிசினால் அடைந்த  
மயர்வு நீக்கிட வந்துநிற் கின்றேன்  
வள்ள லேஉன்றன் மனக்குறிப் பறியேன்  
உயவு வந்தருள் புரிந்திடாய் எனில்என்  
உயிர் தரித்திடா துன்அடி ஆணை  
தயவு செய்தருள் வாய்வடல் அரசே  
சத்தி யச்சபைத் தனிப்பெரும் பதியே.  
  
  
  
  * * * *  
  
  * 250\. இஃது 1492 ஆம் பாடலின் உத்தர வடிவம்.  
  * 251\. நயந்திது - படிவேறுபாடு. ஆ. பா.  
  
ஆறாம் திருமுறை / Sixth Thirumurai  
  
##  015\. திருவடி முறையீடு  
tiruvaṭi muṟaiyīṭu  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** சீரிடம் பெறும்ஓர் திருச்சிற்றம் பலத்தே   
திகழ்தனித் தந்தையே நின்பால்  
சேரிடம் அறிந்தே சேர்ந்தனன்257 கருணை  
செய்தருள் செய்திடத் தாழ்க்கில்  
யாரிடம் புகுவேன் யார்துணை என்பேன்  
யார்க்கெடுத் தென்குறை இசைப்பேன்  
போரிட முடியா தினித்துய ரொடுநான்  
பொறுக்கலேன் அருள்கஇப் போதே.  
  
**2.** போதுதான் விரைந்து போகின்ற தருள்நீ   
புரிந்திடத் தாழ்த்தியேல் ஐயோ  
யாதுதான் புரிவேன் யாரிடம் புகுவேன்  
யார்க்கெடுத் தென்குறை இசைப்பேன்  
தீதுதான் புரிந்தேன் எனினும்நீ அதனைத்  
திருவுளத் தடைத்திடு வாயேல்  
ஈதுதான் தந்தை மரபினுக் கழகோ  
என்னுயிர்த் தந்தைநீ அலையோ.  
  
**3.** தந்தைநீ அலையோ தனயன்நான் அலனோ   
தமியனேன் தளர்ந்துளங் கலங்கி  
எந்தையே குருவே இறைவனே முறையோ  
என்றுநின் றோலிடு கின்றேன்  
சிந்தையே அறியார் போன்றிருந் தனையேல்  
சிறியனேன் என்செய்கேன் ஐயோ  
சந்தையே புகுந்த நாயினில் கடையேன்  
தளர்ச்சியைத் தவிர்ப்பவர் யாரோ.  
  
**4.** யாரினும் கடையேன் யாரினும் சிறியேன்   
என்பிழை பொறுப்பவர் யாரே  
பாரினும் பெரிதாம் பொறுமையோய் நீயே  
பாவியேன் பிழைபொறுத் திலையேல்  
ஊரினும் புகுத ஒண்ணுமோ பாவி  
உடம்பைவைத் துலாவவும் படுமோ  
சேரினும் எனைத்தான் சேர்த்திடார் பொதுவாம்  
தெய்வத்துக் கடாதவன் என்றே.  
  
**5.** அடாதகா ரியங்கள் செய்தனன் எனினும்   
அப்பநீ அடியனேன் தன்னை  
விடாதவா றறிந்தே களித்திருக் கின்றேன்  
விடுதியோ விட்டிடு வாயேல்  
உடாதவெற் றரைநேர்ந் துயங்குவேன் ஐயோ  
உன்னருள் அடையநான் இங்கே  
படாதபா டெல்லாம் பட்டனன் அந்தப்  
பாடெலாம் நீஅறி யாயோ.  
  
**6.** அறிந்திலை யோஎன் பாடெலாம் என்றே   
அழைத்தனன் அப்பனே என்னை  
எறிந்திடா திந்தத் தருணமே வந்தாய்  
எடுத்தணைத் தஞ்சிடேல் மகனே  
பிறிந்திடேம் சிறிதும் பிறிந்திடேம் உலகில்  
பெருந்திறல் சித்திகள் எல்லாம்  
சிறந்திட உனக்கே தந்தனம் எனஎன்  
சென்னிதொட் டுரைத்தனை களித்தே.  
  
**7.** களித்தென துடம்பில் புகுந்தனை எனது   
கருத்திலே அமர்ந்தனை கனிந்தே  
தெளித்தஎன் அறிவில் விளங்கினை உயிரில்  
சிறப்பினால் கலந்தனை உள்ளம்  
தளிர்த்திடச் சாகா வரங்கொடுத் தென்றும்  
தடைபடாச் சித்திகள் எல்லாம்  
அளித்தனை எனக்கே நின்பெருங் கருணை  
அடியன்மேல் வைத்தவா றென்னே.  
  
**8.** என்நிகர் இல்லா இழிவினேன் தனைமேல்   
ஏற்றினை யாவரும் வியப்பப்  
பொன்இயல் வடிவும் புரைபடா உளமும்  
பூரண ஞானமும் பொருளும்  
உன்னிய எல்லாம் வல்லசித் தியும்பேர்  
உவகையும் உதவினை எனக்கே  
தன்னிகர் இல்லாத் தலைவனே நினது  
தயவைஎன் என்றுசாற் றுவனே.  
  
**9.** சாற்றுவேன் எனது தந்தையே தாயே   
சற்குரு நாதனே என்றே  
போற்றுவேன் திருச்சிற் றம்பலத் தாடும்  
பூரணா எனஉல கெல்லாம்  
தூற்றுவேன் அன்றி எனக்குநீ செய்த  
தூயபேர் உதவிக்கு நான்என்  
ஆற்றுவேன் ஆவி உடல்பொருள் எல்லாம்  
அப்பநின் சுதந்தரம் அன்றோ.  
  
**10.** சுதந்தரம் உனக்கே கொடுத்தனம் உனது   
தூயநல் உடம்பினில் புகுந்தேம்  
இதந்தரும் உளத்தில் இருந்தனம் உனையே  
இன்புறக் கலந்தனம் அழியாப்  
பதந்தனில் வாழ்க அருட்பெருஞ் சோதிப்  
பரிசுபெற் றிடுகபொற் சபையும்  
சிதந்தரு சபையும் போற்றுக என்றாய்  
தெய்வமே வாழ்கநின் சீரே.  
  
  
  
  * * * *  
  
  * 257\. சேரிடம் அறிந்து சேர் - ஆத்திசூடி.  
  
ஆறாம் திருமுறை / Sixth Thirumurai  
  
##  016\. தற் சுதந்தரம் இன்மை  
taṟ sutantaram iṉmai  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** இப்பாரில் உடல்ஆவி பொருளும்உன்பாற் கொடுத்தேன்மற் றெனக்கென் றிங்கே   
எப்பாலும் சுதந்தரம்ஓர் இறையும்இலை அருட்சோதி இயற்கை என்னும்  
துப்பாய உடலாதி தருவாயோ இன்னும்எனைச் சோதிப் பாயோ  
அப்பாநின் திருவுளத்தை அறியேன்இவ் வடியேனால் ஆவ தென்னே.  
  
**2.** என்னேஎம் பெருமான்இங் கின்னும்அணைந் திலன்என்றே ஏங்கி ஏங்கி   
மன்னேஎன் மணியேகண் மணியேஎன் வாழ்வேநல் வரத்தாற் பெற்ற  
பொன்னேஅற் புதமேசெம் பொருளேஎன் புகலேமெய்ப் போத மேஎன்  
அன்னேஎன் அப்பாஎன் றழைத்தலன்றி அடியேனால் ஆவ தென்னே.  
  
**3.** பொடிஎடுக்கப் போய்அதனை மறந்துமடி எடுத்தரையில் புனைவேன் சில்லோர்   
தடிஎடுக்கக் காணில்அதற் குளங்கலங்கி ஓடுவனித் தரத்தேன் இங்கே  
முடிஎடுக்க வல்லேனோ இறைவாநின் அருள்இலதேல் முன்னே வைத்த  
அடிஎடுக்க முடியாதே அந்தோஇச் சிறியேனால் ஆவ தென்னே.  
  
**4.** பாட்டுவித்தால் பாடுகின்றேன் பணிவித்தால் பணிகின்றேன் பதியே நின்னைக்   
கூட்டுவித்தால் கூடுகின்றேன் குழைவித்தால் குழைகின்றேன் குறித்த ஊணை  
ஊட்டுவித்தால் உண்கின்றேன் உறக்குவித்தால் உறங்குகின்றேன் உறங்கா தென்றும்  
ஆட்டுவித்தால் ஆடுகின்றேன் அந்தோஇச் சிறியேனால் ஆவ தென்னே.  
  
**5.** உடுப்பவனும் உண்பவனும் நானேஎன் னவும்நாணம் உறுவ தெந்தாய்   
தடுப்பவனும் தடைதீர்த்துக் கொடுப்பவனும் பிறப்பிறப்புத் தன்னை நீக்கி  
எடுப்பவனும் காப்பவனும் இன்பஅனு பவஉருவாய் என்னுள் ஓங்கி  
அடுப்பவனும் நீஎன்றால் அந்தோஇச் சிறியேனால் ஆவ தென்னே.  
  
**6.** சாவதென்றும் பிறப்பதென்றும் சாற்றுகின்றபெரும்பாவம் தன்னைஎண்ணி   
நோவதின்று புதிதன்றே என்றும்உள தால்இந்த நோவை நீக்கி  
ஈவதுமன் றிடைநடிப்போய் நின்னாலே ஆகும்மற்றை இறைவ ராலே  
ஆவதொன்றும் இல்லைஎன்றால் அந்தோஇச் சிறியேனால் ஆவதென்னே.  
  
**7.** இசைத்திடவும்நினைத்திடவும்பெரிதரிதாம் தனித்தலைமைஇறைவா உன்றன்   
நசைத்திடுபே ரருட்செயலால் அசைவதன்றி ஐந்தொழில்செய் நாத ராலும்  
தசைத்திடுபுன் துரும்பினையும் அகங்கரித்துத் தங்கள்சுதந் தரத்தால்இங்கே  
அசைத்திடற்கு முடியாதேல் அந்தோஇச் சிறியேனால் ஆவ தென்னே.  
  
**8.** கல்லாய மனத்தையும்ஓர் கணத்தினிலே கனிவித்துக் கருணை யாலே   
பல்லாரும் அதிசயிக்கப் பக்குவந்தத் தருட்பதமும் பாலிக் கின்றோய்  
எல்லாஞ்செய் வல்லோய்சிற் றம்பலத்தே ஆடல்இடு கின்றோய் நின்னால்  
அல்லால்ஒன் றாகாதேல் அந்தோஇச் சிறியேனால் ஆவ தென்னே.  
  
**9.** கரைசேரப் புரிந்தாலும் கடையேன்செய் குற்றமெலாம் கருதி மாயைத்   
திரைசேரப் புரிந்தாலும் திருவுளமே துணைஎனநான் சிந்தித் திங்கே  
உரைசேர இருத்தல்அன்றி உடையாய்என் உறவேஎன் உயிரே என்றன்  
அரைசேஎன் அம்மேஎன் அப்பாஇச் சிறியேனால் ஆவ தென்னே.  
  
**10.** இன்பேநன் றருளிஅருள் இயற்கையிலே வைத்தாலும் இங்கே என்னைத்   
துன்பேசெய் வித்தாலும் என்செய்வேன் நின்னருளே துணைஎன் றந்தோ  
என்பேதை மனமடங்கி இருப்பதன்றி எல்லாங்கண் டிருக்கும் என்றன்  
அன்பேஎன் அம்மேஎன் அப்பாஇச் சிறியேனால் ஆவ தென்னே.  
  
  
  
ஆறாம் திருமுறை / Sixth Thirumurai  
  
##  017\. அத்துவித ஆனந்த அனுபவ இடையீடு  
attuvita āṉanta aṉupava iṭaiyīṭu  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** திருத்தகுபொன் னம்பலத்தே திருநடஞ்செய் தருளும்   
திருவடிகள் அடிச்சிறியேன் சென்னிமிசை வருமோ  
உருத்தகுநா னிலத்திடைநீள் மலத்தடைபோய் ஞான  
உருப்படிவம் அடைவேனோ ஒன்றிரண்டென் னாத  
பொருத்தமுறு சுத்தசிவா னந்தவெள்ளம் ததும்பிப்  
பொங்கிஅகம் வெள்ளத்தே நான்மூழ்கி நான்போய்  
அதுவாகப் பெறுவேனோ அறிந்திலன்மேல் விளைவே.  
  
**2.** கரணமெலாம் கரைந்ததனிக் கரைகாண்ப துளதோ   
கரைகண்ட பொழுதெனையுங் கண்டுதெளி வேனோ  
அரணமெலாம் கடந்ததிரு வருள்வெளிநேர் படுமோ  
அவ்வெளிக்குள் ஆனந்த அனுபவந்தான் உறுமோ  
மரணமெலாம் தவிர்ந்துசிவ மயமாகி நிறைதல்  
வாய்த்திடுமோ மூலமல வாதனையும் போமோ  
சரணமெலாம் தரமன்றில் திருநடஞ்செய் பெருமான்  
தனதுதிரு வுளம்எதுவோ சற்றுமறிந் திலனே.  
  
**3.** நாதாந்தத் திருவீதி நடந்துகடப் பேனோ   
ஞானவெளி நடுஇன்ப நடந்தரிசிப் பேனோ  
போதாந்தத் திருவடிஎன் சென்னிபொருந் திடுமோ  
புதுமையறச் சிவபோகம் பொங்கிநிறைந் திடுமோ  
வேதாந்த சித்தாந்த சமரசமும் வருமோ  
வெறுவெளியில் சுத்தசிவ வெளிமயந்தான் உறுமோ  
பாதாந்த வரைநீறு மணக்கமன்றில் ஆடும்  
பரமர்திரு வுளம்எதுவோ பரம்அறிந் திலனே.  
  
**4.** சிதம்பரத்தே ஆனந்த சித்தர்திரு நடந்தான்   
சிறிதறிந்த படிஇன்னும் முழுதும்அறி வேனோ  
பதம்பெறத்தேம் பழம்பிழிந்து பாலும்நறும் பாகும்  
பசுநெய்யும் கலந்ததெனப் பாடிமகிழ் வேனோ  
நிதம்பரவி ஆனந்த நித்திரைநீங் காத  
நித்தர்பணி புரிந்தின்ப சித்திபெறு வேனோ  
மதம்பரவு மலைச்செருக்கில் சிறந்தசிறி யேன்நான்  
வள்ளல்குரு நாதர்திரு வுள்ளம்அறி யேனே.  
  
**5.** களக்கமறப் பொதுநடம்நான் கண்டுகொண்ட தருணம்   
கடைச்சிறியேன் உளம்பூத்துக் காய்த்ததொரு காய்தான்  
விளக்கமுறப் பழுத்திடுமோ வெம்பிஉதிர்ந் திடுமோ  
வெம்பாது பழுக்கினும்என் கரத்தில்அகப் படுமோ  
கொளக்கருது மலமாயைக் குரங்குகவர்ந் திடுமோ  
குரங்குகவ ராதெனது குறிப்பில்அகப் படினும்  
துளக்கமற உண்ணுவனோ தொண்டைவிக்கிக் கொளுமோ  
ஜோதிதிரு வுளம்எதுவோ ஏதும்அறிந் திலனே.  
  
**6.** திருப்பொதுவில் திருநடம்நான் சென்றுகண்ட தருணம்   
சித்திஎனும் பெண்ணரசி எத்திஎன்கை பிடித்தாள்  
கருப்பறியா தெனைஅதன்முன் கலந்தபுத்தி எனும்ஓர்  
காரிகைதான் கண்டளவில் கனிந்துமகிழ்ந் திடுமோ  
விருப்பமுறா தெனைமுனிந்து விடுத்திடுமோ நேயம்  
விளைந்திடுமோ இவர்க்குநிதம் சண்டைவிளைந் திடுமோ  
தருப்பொதுவில் இருவர்க்கும் சந்ததிஉண் டாமோ  
தடைபடுமோ திருவுளந்தான் சற்றும்அறிந் திலனே.  
  
**7.** ஆனந்த நடம்பொதுவில் கண்டதரு ணத்தே   
அருமருந்தொன் றென்கருத்தில் அடைந்தமர்ந்த ததுதான்  
கானந்த மதத்தாலே காரமறை படுமோ  
கடுங்கார மாகிஎன்றன் கருத்தில்உறைந் திடுமோ  
ஊனந்த மறக்கொளும்போ தினிக்கரசம் தருமோ  
உணக்கசந்து குமட்டிஎதிர் எடுத்திடநேர்ந் திடுமோ  
நானந்த உளவறிந்து பிறர்க்கீய வருமோ  
நல்லதிரு வுளம்எதுவோ வல்லதறிந் திலனே.  
  
**8.** தாய்கொண்ட திருப்பொதுவில் எங்கள்குரு நாதன்   
சந்நிதிபோய் வரவிடுத்த தனிக்கரணப் பூவை  
காய்கொண்டு வந்திடுமோ பழங்கொண்டு வருமோ  
கனிந்தபழங் கொண்டுவருங் காலதனை மதமாம்  
பேய்கொண்டு போய்விடுமோ பிலத்திடைவீழ்ந் திடுமோ  
பின்படுமோ முன்படுமோ பிணங்கிஒளித் திடுமோ  
வாய்கொண்டு வென்றிடுமோ தோற்றிடுமோ என்னை  
மறந்திடுமோ திருவுளத்தின் வண்ணம்அறிந் திலனே.  
  
**9.** தீட்டுமணிப் பொதுநடஞ்செய் திருவடிகண் டேத்தச்   
செல்கின்றேன் சிறியேன்முன் சென்றவழி அறியேன்  
காட்டுவழி கிடைத்திடுமோ நாட்டுவழி தருமோ  
கால்இளைப்புக் கண்டிடுமோ காணாதோ களிப்பாம்  
மேட்டினிடை விடுத்திடுமோ பள்ளத்தே விடுமோ  
விவேகம்எனும் துணையுறுமோ வேடர்பயம் உறுமோ  
ஈட்டுதிரு வடிச்சமுகம் காணவும்நேர்ந் திடுமோ  
எப்படியோ திருவுளந்தான் ஏதும்அறிந் திலனே.  
  
**10.** ஞானமணிப் பொதுநடஞ்செய் திருவடிகண் டிடவே   
நடக்கின்றேன் அந்தோமுன் நடந்தவழி அறியேன்  
ஊனமிகும் ஆணவமாம் பாவிஎதிர்ப் படுமோ  
உடைமைஎலாம் பறித்திடுமோ நடைமெலிந்து போமோ  
ஈனமுறும் அகங்காரப் புலிகுறுக்கே வருமோ  
இச்சைஎனும் இராக்கதப்பேய் எனைப்பிடித்துக் கொளுமோ  
ஆனமலத் தடைநீக்க அருட்டுணைதான் உறுமோ  
ஐயர்திரு வுளம்எதுவோ யாதுமறிந் திலனே.  
  
  
  
ஆறாம் திருமுறை / Sixth Thirumurai  
  
##  018\. திருக்கதவந் திறத்தல்  
tirukkatavan tiṟattal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** திருக்கதவம் திறவாயோ திரைகளெலாம் தவிர்த்தே   
திருவருளாம் பெருஞ்சோதித் திருஉருக்காட் டாயோ  
உருக்கிஅமு தூற்றெடுத்தே உடம்புயிரோ டுளமும்  
ஒளிமயமே ஆக்குறமெய் உணர்ச்சிஅரு ளாயோ  
கருக்கருதாத் தனிவடிவோய் நின்னைஎன்னுட் கலந்தே  
கங்குல்பகல் இன்றிஎன்றும் களித்திடச்செய் யாயோ  
செருக்கருதா தவர்க்கருளும் சித்திபுரத் தரசே  
சித்தசிகா மணியேஎன் திருநடநா யகனே.  
  
**2.** மணிக்கதவம் திறவாயோ மறைப்பையெலாம் தவிர்த்தே   
மாற்றறியாப் பொன்னேநின் வடிவதுகாட் டாயோ  
கணிக்கறியாப் பெருநிலையில் என்னொடுநீ கலந்தே  
கரைகடந்த பெரும்போகம் கண்டிடச்செய் யாயோ  
தணிக்கறியாக் காதல்மிகப் பெருகுகின்ற தரசே  
தாங்கமுடி யாதினிஎன் தனித்தலைமைப் பதியே  
திணிக்கலையா தியஎல்லாம் பணிக்கவல்ல சிவமே  
சித்தசிகா மணியேஎன் திருநடநா யகனே.  
  
**3.** உரைகடந்த திருவருட்பே ரொளிவடிவைக் கலந்தே   
உவட்டாத பெரும்போகம் ஓங்கியுறும் பொருட்டே  
இரைகடந்தென் உள்ளகத்தே எழுந்துபொங்கித் ததும்பி  
என்காதல் பெருவெள்ளம் என்னைமுற்றும் விழுங்கிக்  
கரைகடந்து போனதினித் தாங்கமுடி யாது  
கண்டுகொள்வாய் நீயேஎன் கருத்தின்வண்ணம் அரசே  
திரைகடந்த குருமணியே சிவஞான மணியே  
சித்தசிகா மணியேஎன் திருநடநா யகனே.  
  
**4.** உன்புடைநான் பிறர்போலே உடுக்கவிழைந் தேனோ   
உண்ணவிழைந் தேனோவே றுடைமைவிழைந் தேனோ  
அன்புடையாய் என்றனைநீ அணைந்திடவே விழைந்தேன்  
அந்தோஎன் ஆசைவெள்ளம் அணைகடந்த தரசே  
என்புடைவந் தணைகஎன இயம்புகின்றேன் உலகோர்  
என்சொலினும் சொல்லுகஎன் இலச்சைஎலாம் ஒழித்தேன்  
தென்புடையோர் முகநோக்கித் திருப்பொதுநிற் கின்றோய்  
சித்தசிகா மணியேஎன் திருநடநா யகனே.  
  
**5.** இறந்திறந்தே இளைத்ததெலாம் போதும்இந்த உடம்பே   
இயற்கைஉடம் பாகஅருள் இன்னமுதம் அளித்தென்  
புறந்தழுவி அகம்புணர்ந்தே கலந்துகொண்டெந் நாளும்  
பூரணமாம் சிவபோகம் பொங்கியிட விழைந்தேன்  
பிறந்திறந்து போய்க்கதியைப் பெறநினைந்தே மாந்த  
பேதையர்போல் எனைநினையேல் பெரியதிருக் கதவம்  
திறந்தருளி அணைந்திடுவாய் சிற்சபைவாழ் அரசே  
சித்தசிகா மணியேஎன் திருநடநா யகனே.  
  
**6.** பொய்யுடையார் விழைகின்ற புணர்ச்சிவிழைந் தேனோ   
பூணவிழைந் தேனோவான் காணவிழைந் தேனோ  
மெய்யுடையாய் என்னொடுநீ விளையாட விழைந்தேன்  
விளையாட்டென் பதுஞானம் விளையும்விளை யாட்டே  
பையுடைப்பாம் பனையரொடும் ஆடுகின்றோய் எனது  
பண்பறிந்தே நண்புவைத்த பண்புடையோய் இன்னே  
செய்யுடைஎன் னொடுகூடி ஆடஎழுந் தருள்வாய்  
சித்தசிகா மணியேஎன் திருநடநா யகனே.  
  
**7.** கூறுகின்ற சமயம்எலாம் மதங்கள்எலாம் பிடித்துக்   
கூவுகின்றார் பலன்ஒன்றும் கொண்டறியார் வீணே  
நீறுகின்றார் மண்ணாகி நாறுகின்றார் அவர்போல்  
நீடுலகில் அழிந்துவிட நினைத்தேனோ நிலைமேல்  
ஏறுகின்ற திறம்விழைந்தேன் ஏற்றுவித்தாய் அங்கே  
இலங்குதிருக் கதவுதிறந் தின்னமுதம் அளித்தே  
தேறுகின்ற மெய்ஞ்ஞான சித்திஉறப் புரிவாய்  
சித்தசிகா மணியேஎன் திருநடநா யகனே.  
  
**8.** வேதநெறி ஆகமத்தின் நெறிபவுரா ணங்கள்   
விளம்புநெறி இதிகாசம் விதித்தநெறி முழுதும்  
ஓதுகின்ற சூதனைத்தும் உளவனைத்தும் காட்டி  
உள்ளதனை உள்ளபடி உணரஉரைத் தனையே  
ஏதமற உணர்ந்தனன்வீண் போதுகழிப் பதற்கோர்  
எள்ளளவும் எண்ணம்இலேன் என்னொடுநீ புணர்ந்தே  
தீதறவே அனைத்தும்வல்ல சித்தாடல் புரிவாய்  
சித்தசிகா மணியேஎன் திருநடநா யகனே.  
  
**9.** கலையுரைத்த கற்பனையே நிலைஎனக்கொண் டாடும்   
கண்மூடி வழக்கம்எலாம் மண்மூடிப் போக  
மலைவறுசன் மார்க்கம்ஒன்றே நிலைபெறமெய் உலகம்  
வாழ்ந்தோங்கக் கருதியருள் வழங்கினைஎன் தனக்கே  
உலைவறும்இப் பொழுதேநல் தருணம்என நீயே  
உணர்த்தினைவந் தணைந்தருள்வாய் உண்மைஉரைத் தவனே  
சிலைநிகர்வன் மனங்கரைத்துத் திருவமுதம் அளித்தோய்  
சித்தசிகா மணியேஎன் திருநடநா யகனே.  
  
**10.** திருத்தகும்ஓர் தருணம்இதில் திருக்கதவம் திறந்தே   
திருவருட்பே ரொளிகாட்டித் திருவமுதம் ஊட்டிக்  
கருத்துமகிழ்ந் தென்உடம்பில் கலந்துளத்தில் கலந்து  
கனிந்துயிரில் கலந்தறிவிற் கலந்துலகம் அனைத்தும்  
உருத்தகவே அடங்குகின்ற ஊழிதொறும் பிரியா  
தொன்றாகிக் காலவரை உரைப்பஎலாம் கடந்தே  
திருத்தியொடு விளங்கிஅருள் ஆடல்செய வேண்டும்  
சித்தசிகா மணியேஎன் திருநடநா யகனே.  
  
  
  
ஆறாம் திருமுறை / Sixth Thirumurai  
  
##  019\. பிள்ளைச் சிறு விண்ணப்பம்  
piḷḷaich siṟu viṇṇappam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** தடித்தஓர் மகனைத் தந்தைஈண் டடித்தால் தாயுடன் அணைப்பள்தாய் அடித்தால்   
பிடித்தொரு தந்தை அணைப்பன்இங் கெனக்குப் பேசிய தந்தையும் தாயும்  
பொடித்திரு மேனி அம்பலத் தாடும் புனிதநீ ஆதலால் என்னை  
அடித்தது போதும் அணைத்திடல் வேண்டும் அம்மைஅப் பாஇனிஆற்றேன்.  
  
**2.** பெற்றதம் பிள்ளைக் குணங்களை எல்லாம் பெற்றவர் அறிவரே அல்லால்   
மற்றவர் அறியார் என்றனை ஈன்ற வள்ளலே மன்றிலே நடிக்கும்  
கொற்றவ ஓர்எண்குணத்தவ நீ தான் குறிக்கொண்டகொடியனேன்குணங்கள்  
முற்றும்நன் கறிவாய் அறிந்தும்என்றனைநீ முனிவதென்முனிவுதீர்ந்தருளே.  
  
**3.** வெம்மதிக் கொடிய மகன்கொடுஞ் செய்கை விரும்பினும் அங்ஙனம் புரியச்   
சம்மதிக் கின்றார் அவன்றனைப் பெற்ற தந்தைதாய் மகன்விருப் பாலே  
இம்மதிச் சிறியேன் விழைந்ததொன் றிலைநீ என்றனை விழைவிக்க விழைந்தேன்  
செம்மதிக் கருணைத் திருநெறி இதுநின் திருவுளம் அறியுமே எந்தாய்.  
  
**4.** பொய்பிழை அனந்தம் புகல்கின்றேன் அதில்ஓர் புல்முனை ஆயினும் பிறர்க்கு   
நைபிழை உளதேல் நவின்றிடேன் பிறர்பால் நண்ணிய கருணையால் பலவே  
கைபிழை யாமை கருதுகின் றேன்நின் கழற்பதம் விழைகின்றேன் அல்லால்  
செய்பிழை வேறொன் றறிகிலேன் அந்தோ திருவுளம் அறியுமே எந்தாய்.  
  
**5.** அப்பணி முடி204 என் அப்பனே மன்றில் ஆனந்த நடம்புரி அரசே   
இப்புவி தனிலே அறிவுவந் ததுதொட் டிந்தநாள் வரையும்என் தனக்கே  
எப்பணி இட்டாய் அப்பணி அலதென் இச்சையால் புரிந்ததொன் றிலையே  
செப்புவ தென்நான் செய்தவை எல்லாம் திருவுளம் அறியுமே எந்தாய்.  
  
**6.** முன்னொடு பின்னும் நீ தரு மடவார் முயக்கினில் பொருந்தினேன் அதுவும்   
பொன்னொடு விளங்கும் சபைநடத் தரசுன் புணர்ப்பலால்என்புணர்ப்பலவே  
என்னொடும் இருந்திங் கறிகின்ற நினக்கே எந்தைவே றியம்புவதென்னோ  
சொன்னெடு வானத் தரம்பையர் எனினும் துரும்பெனக் காண்கின்றேன் தனித்தே.  
  
**7.** இன்னுமிங் கெனைநீ மடந்தையர் முயக்கில் எய்துவித் திடுதியேல் அதுவுன்   
தன்னுளப் புணர்ப்பிங் கெனக்கொரு சிறிதும் சம்மதம் அன்றுநான் இதனைப்  
பன்னுவ தென்னே இதில்அரு வருப்புப் பால்உணும் காலையே உளதால்  
மன்னும்அம் பலத்தே நடம்புரி வோய்என் மதிப்பெலாம் திருவடி மலர்க்கே.  
  
**8.** அறிவிலாச் சிறிய பருவத்திற் றானே அருந்தலில் எனக்குள வெறுப்பைப்   
பிறிவிலா தென்னுட் கலந்ததீ அறிதி இன்றுநான் பேசுவ தென்னே  
செறிவிலாக் கடையேன் என்னினும் அடியேன் திருவருள் அமுதமே விழைந்தேன்  
எறிவிலாச் சுவைவே றெவற்றினும் விழைவோர் எட்டுணை யேனும்இன் றெந்தாய்.  
  
**9.** இன்சுவை உணவு பலபல எனக்கிங் கெந்தைநீ கொடுப்பிக்கச் சிறியேன்   
நின்சுவை உணவென் றுண்கின்றேன் இன்னும் நீ தரு வித்திடில் அதுநின்  
தன்சுதந் தரம்இங் கெனக்கதில் இறையும் சம்மதம் இல்லைநான் தானே  
என்சுதந் தரத்தில் தேடுவேன் அல்லேன் தேடிய தும்இலை ஈண்டே.  
  
**10.** செறிவதில் மனத்தேன் காசிலே ஆசை செய்திலேன் இந்தநாள் அன்றி   
அறிவதில் லாத சிறுபரு வத்தும் அடுத்தவர் கொடுத்தகா சவர்மேல்  
எறிவதும் மேட்டில் எறிந்தும் எனக்குள் இருக்கின்ற நீ அறிந் ததுவே  
பிறிவதில் லாநின் அருட்பெரும் பொருளைப் பெற்றனன் பேசுவ தென்னே.  
  
**11.** பணத்திலே சிறிதும் ஆசைஒன் றிலைநான் படைத்தஅப் பணங்களைப்பலகால்   
கிணற்றிலே எறிந்தேன் குளத்திலும் எறிந்தேன் கேணியில் எறிந்தனன் எந்தாய்  
குணத்திலே நீதான் கொடுக்கின்ற பொருளை எறிகலேன் கொடுக்கின்றேன் பிறர்க்கே  
கணத்திலே எல்லாம் காட்டும்நின் அருளைக் கண்டனன் இனிச்சொல்வ தென்னே.  
  
**12.** கிளைத்தஇவ் வுடம்பில் ஆசைஎள் ளளவும் கிளைத்திலேன் பசிஅற உணவு   
திளைத்திடுந் தோறும் வெறுப்பொடும் உண்டேன் இன்றுமே வெறுப்பில்உண் கின்றேன்  
தளைத்திடு முடைஊன்உடம்பொருசிறிதும்தடித்திடநினைத்திலேன் இன்றும்  
இளைத்திட விழைகின் றேன்இது நான்தான் இயம்பல்என்நீ அறிந்ததுவே.  
  
**13.** இவ்வுல கதிலே இறைஅர சாட்சி இன்பத்தும் மற்றைஇன் பத்தும்   
எவ்வள வெனினும் இச்சைஒன் றறியேன் எண்ணுதோ றருவருக் கின்றேன்  
அவ்வுலக கதிலே இந்திரர் பிரமர் அரிமுத லோர்அடை கின்ற  
கவ்வைஇன் பத்தும் ஆசைசற் றறியேன் எந்தைஎன் கருத்தறிந் ததுவே.  
  
**14.** சரியைஓர் நான்கும் கிரியைஓர் நான்கும் சாற்றிடும் யோகமோர் நான்கும்   
புரியவும் பதங்கள் பொருந்தவும் எனது புந்தியில் ஆசைசற் றறியேன்  
பெரியதோர் ஞானம் நான்கினும் ஆசை பெற்றிலேன் முத்திபெற் றிடவும்  
உறியதோர் இச்சை எனக்கிலை என்றன் உள்ளம்நீ அறிந்ததே எந்தாய்.  
  
**15.** இறக்கவும் ஆசை இல்லைஇப் படிநான் இருக்கவும் ஆசைஇன் றினிநான்   
பிறக்கவும் ஆசை இலைஉல கெல்லாம் பெரியவர் பெரியவர் எனவே  
சிறக்கவும் ஆசை இலைவிசித் திரங்கள் செய்யவும் ஆசைஒன் றில்லை  
துறக்கவும் ஆசை இலைதுயர் அடைந்து தூங்கவும் ஆசைஒன் றிலையே.  
  
**16.** சற்சபைக் குரியார் தம்மொடும் கூடித் தனித்தபே ரன்புமெய் அறிவும்   
நற்சபைக் குரிய ஒழுக்கமும் அழியா நல்லமெய் வாழ்க்கையும் பெற்றே  
சிற்சபை நடமும் பொற்சபை நடமும் தினந்தொறும் பாடிநின் றாடித்  
தெற்சபை உலகத் துயிர்க்கெலாம் இன்பம் செய்வதென் இச்சையாம் எந்தாய்.  
  
**17.** உருமலி உலகில் உன்னைநான் கலந்தே ஊழிதோ றூழியும் பிரியா   
தொருமையுற் றழியாப் பெருமைபெற் றடியேன் உன்னையே பாடி நின்றாடி  
இருநிலத் தோங்கிக் களிக்கவும் பிறருக்கிடுக்கணுற் றால்அவை தவிர்த்தே  
திருமணிப் பொதுவில் அன்புடையவராச் செய்யவும் இச்சைகாண்எந்தாய்.  
  
**18.** எவ்வுயிர்த் திரளும் என்னுயிர் எனவே எண்ணிநல் இன்புறச் செயவும்   
அவ்வுயிர் களுக்கு வரும்இடை யூற்றை அகற்றியே அச்சநீக் கிடவும்  
செவ்வையுற் றுனது திருப்பதம் பாடிச் சிவசிவ என்றுகூத் தாடி  
ஒவ்வுறு களிப்பால் அழிவுறா திங்கே ஓங்கவும் இச்சைகாண் எந்தாய்.  
  
**19.** உலகறி வெனக்கிங் குற்றநாள் தொடங்கி உன்அறி வடையும்நாள் வரையில்   
இலகிஎன் னோடு பழகியும் எனைத்தான் எண்ணியும் நண்ணியும் பின்னர்  
விலகிய மாந்தர் அனைவரும் இங்கே மெய்யுறக் கூடிநின் றுனையே  
அலகில்பே ரன்பில் போற்றிவாழ்ந் திடவும் அடியனேற் கிச்சைகாண் எந்தாய்.  
  
**20.** திருவளர் திருச்சிற் றம்பலம் ஓங்கும் சிதம்பரம் எனும்பெருங் கோயில்   
உருவளர் மறையும் ஆகமக் கலையும் உரைத்தவா றியல்பெறப் புதுக்கி  
மருவளர் மலரின் விளக்கிநின் மேனி வண்ணங்கண் டுளங்களித் திடவும்  
கருவளர் உலகில் திருவிழாக் காட்சி காணவும் இச்சைகாண் எந்தாய்.  
  
**21.** தங்கமே அனையார் கூடிய ஞான சமரச சுத்தசன் மார்க்கச்   
சங்கமே கண்டு களிக்கவும் சங்கம் சார்திருக் கோயில்கண் டிடவும்  
துங்கமே பெறுஞ்சற் சங்கம்நீ டூழி துலங்கவும் சங்கத்தில் அடியேன்  
அங்கமே குளிர நின்றனைப் பாடி ஆடவும் இச்சைகாண் எந்தாய்.  
  
**22.** கருணையே வடிவாய்ப் பிறர்களுக் கடுத்த கடுந்துயர் அச்சமா திகளைத்   
தருணநின் அருளால் தவிர்த்தவர்க் கின்பம் தரவும்வன் புலைகொலை இரண்டும்  
ஒருவிய நெறியில் உலகெலாம் நடக்க உஞற்றவும் அம்பலந் தனிலே  
மருவிய புகழை வழுத்தவும் நின்னை வாழ்த்தவும் இச்சைகாண்எந்தாய்.  
  
**23.** மண்ணுல கதிலே உயிர்கள்தாம் வருந்தும் வருத்தத்தை ஒருசிறி தெனினும்   
கண்ணுறப் பார்த்தும் செவியுறக் கேட்டும் கணமும்நான் சகித்திடமாட்டேன்  
எண்ணுறும் எனக்கே நின்னருள் வலத்தால் இசைத்தபோ திசைத்தபோ தெல்லாம்  
நண்ணும்அவ் வருத்தம் தவிர்க்கும்நல் வரந்தான் நல்குதல் எனக்கிச்சை எந்தாய்.  
  
**24.** இவையலால் பிறிதோர் விடயத்தில் இச்சை எனக்கிலை இவைஎலாம் என்னுள்   
சிவையொடும் அமர்ந்த பெருந்தயா நிதிநின் திருவுளத் தறிந்தது தானே  
தவம்இலேன் எனினும் இச்சையின் படிநீ தருதலே வேண்டும்இவ் விச்சை  
நவைஇலா இச்சை எனஅறி விக்க அறிந்தனன் நவின்றனன் எந்தாய்.  
  
  
  
  * * * *  
  
  * 204\. அப்பணிசடை - ச. மு. க. பதிப்பு.  
  * 205\. சங்கம் சார்திருக்கோயில் - வடலூர் ஞானசபை. ச . மு. க.  
  
ஆறாம் திருமுறை / Sixth Thirumurai  
  
##  020\. பிள்ளைப் பெரு விண்ணப்பம்  
piḷḷaip peru viṇṇappam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** தனிப்பெருஞ் சோதித் தலைவனே எனது தந்தையே திருச்சிற்றம் பலத்தே   
கனிப்பெருங் கருணைக் கடவுளே அடியேன் கருதிநின் றுரைக்கும்விண் ணப்பம்  
இனிப்புறும் நினது திருவுளத் தடைத்தே எனக்கருள் புரிகநீ விரைந்தே  
இனிச்சிறு பொழுதும் தரித்திடேன் உன்றன் இணைமலர்ப் பொன்னடி ஆணை.  
  
**2.** திரிபிலாப் பொருளே திருச்சிற்றம் பலத்தே திகழ்கின்ற தெய்வமே அன்பர்   
பரிவுறுந் தோறும் விரைந்துவந் தருளும் பண்பனே பரையிடப் பாகா  
பெரியபொற் சபையில் நடம்புரி கின்ற பேரருட் சோதியே எனக்கே  
உரியநல் தந்தைவள்ளலே அடியேன் உரைக்கின்றேன் கேட்டருள் இதுவே.  
  
**3.** தானலா திறையும் உயிர்க்கசை வில்லாத் தலைவனே திருச்சிற்றம் பலத்தே   
வானலால் வேறொன் றிலைஎன உரைப்ப வயங்கிய மெய்யின்ப வாழ்வே  
ஊனலால் உயிரும் உளமும்உள் உணர்வும் உவப்புற இனிக்குந்தெள் ளமுதே  
ஞானநா டகஞ்செய் தந்தையே அடியேன் நவில்கின்றேன் கேட்டருள் இதுவே.  
  
**4.** என்னுயிர்க் குயிராம் தெய்வமே என்னை எழுமையும் காத்தருள் இறைவா   
என்னுளத் தினிக்கும் தீஞ்சுவைக் கனியே எனக்கறி வுணர்த்திய குருவே  
என்னுடை அன்பே திருச்சிற்றம் பலத்தே எனக்கருள் புரிந்தமெய் இன்பே  
என்னைஈன் றெடுத்த தந்தையே அடியேன் இசைக்கின்றேன் கேட்கஇம் மொழியே.  
  
**5.** கருணையார் அமுதே என்னுயிர்க் குயிரே கனிந்தசிற் றம்பலக் கனியே   
வருணமா மறையின் மெய்ப்பொருள் ஆகி வயங்கிய வள்ளலே அன்பர்  
தெருள்நிறை உளத்தே திகழ்தனித் தலைமைத் தெய்வமே திருவருட்சிவமே  
தருணம்என் ஒருமைத் தந்தையே தாயே தரித்தருள் திருச்செவிக் கிதுவே.  
  
**6.** என்னைஆண் டருளி என்பிழை பொறுத்த இறைவனே திருச்சிற்றம் பலத்தே   
என்னைஆண் டஞ்சேல் உனக்குநல் அருளிங் கீகுதும் என்றஎன் குருவே  
என்னைவே றெண்ணா துள்ளதே உணர்த்தி எனக்குளே விளங்குபே ரொளியே  
என்னைஈன் றளித்த தந்தையே விரைந்திங் கேற்றருள்திருச்செவிக்கிதுவே.  
  
**7.** இரும்புநேர் மனத்தேன் பிழையெலாம் பொறுத்தென் இதயத்தில் எழுந்திருந் தருளி   
விரும்புமெய்ப் பொருளாம் தன்னியல் எனக்கு விளங்கிடவிளக்கியுட் கலந்தே  
கரும்புமுக் கனிபால் அமுதொடு செழுந்தேன் கலந்தென இனிக்கின்றோய் பொதுவில்  
அரும்பெருஞ் சோதி அப்பனே உளத்தே அடைத்தருள் என்மொழி இதுவே.  
  
**8.** மலத்திலே கிடந்தேன் தனையெடுத் தருளி மன்னிய வடிவளித் தறிஞர்   
குலத்திலே பயிலுந் தரமுமிங் கெனக்குக் கொடுத்துளே விளங்குசற் குருவே  
பலத்திலே சிற்றம் பலத்திலே பொன்னம் பலத்திலே அன்பர்தம் அறிவாம்  
தலத்திலே ஓங்கும் தலைவனே எனது தந்தையே கேட்கஎன் மொழியே.  
  
**9.** விண்டபோ தகரும் அறிவரும் பொருளே மெய்யனே ஐயனே உலகில்   
தொண்டனேன் தன்னை அடுத்தவர் நேயர் சூழ்ந்தவர் உறவினர் தாயர்  
கொண்டுடன் பிறந்தோர் அயலவர் எனும்இக் குறிப்பினர் முகங்களில் இளைப்பைக்  
கண்டபோ தெல்லாம் மயங்கிஎன் னுள்ளம் கலங்கிய கலக்கம்நீ அறிவாய்.  
  
**10.** சீர்த்தசிற் சபைஎன் அப்பனே எனது தெய்வமே என்பெருஞ் சிறப்பே   
ஆர்த்தஇவ் வுலகில் அம்மையர் துணைவர் அடுத்தவர் உறவினர் நேயர்  
வேர்த்தமற் றயலார் பசியினால் பிணியால்மெய்யுளம்வெதும்பியவெதுப்பைப்  
பார்த்தபோ தெல்லாம் பயந்தென துள்ளம் பதைத்ததுன் உளம்அறி யாதோ.  
  
**11.** பரைத்தனி வெளியில் நடம்புரிந் தருளும் பரமனே அரும்பெரும் பொருளே   
தரைத்தலத் தியன்ற வாழ்க்கையில் வறுமைச் சங்கடப் பாவியால் வருந்தி  
நரைத்தவர் இளைஞர் முதலினோர் எனையோர் நண்பன்என் றவரவர் குறைகள்  
உரைத்தபோ தெல்லாம் நடுங்கிஎன் னுள்ளம் உடைந்ததுன் உளம்அறி யாதோ.  
  
**12.** அன்னையே அப்பா திருச்சிற்றம் பலத்தென் ஐயனே இவ்வுல கதிலே   
பொன்னையே உடையார் வறியவர் மடவார் புகலும்ஆடவர்இவர் களுக்குள்  
தன்னையே அறியாப் பிணியினால் ஆவி தளர்கின்றார் தருணம்ஈ தெனவே  
சொன்னபோ தெல்லாம் பயந்துநான் அடைந்த சோபத்தை நீஅறி யாயோ.  
  
**13.** உண்டதோ றெல்லாம் அமுதென இனிக்கும் ஒருவனே சிற்சபை உடையாய்   
விண்டபே ருலகில் அம்மஇவ் வீதி மேவும்ஓர் அகத்திலே ஒருவர்  
ஒண்டுயிர் மடிந்தார் அலறுகின் றார்என் றொருவரோ டொருவர்தாம் பேசிக்  
கொண்டபோ தெல்லாம் கேட்டென துள்ளம் குலைநடுங் கியதறிந் திலையோ.  
  
**14.** காவிநேர் கண்ணாள் பங்கனே206 தலைமைக் கடவுளே சிற்சபை தனிலே   
மேவிய ஒளியே இவ்வுல கதில்ஊர் வீதிஆ திகளிலே மனிதர்  
ஆவிபோ னதுகொண் டுறவினர் அழுத அழுகுரல் கேட்டபோ தெல்லாம்  
பாவியேன் உள்ளம் பகீர்என நடுங்கிப் பதைத்ததுன் உளம்அறி யாதோ.  
  
**15.** நாதனே என்னை நம்பிய மாந்தர் ஞாலத்தில் பிணிபல அடைந்தே   
ஏதநேர்ந் திடக்கண் டையகோ அடியேன் எய்திய சோபமும் இளைப்பும்  
ஓதநேர் உள்ள நடுக்கமும் திகைப்பும் உற்றபேர் ஏக்கமா திகளும்  
தீதனேன் இன்று நினைத்திட உள்ளம் திடுக்கிடல் நீஅறிந் திலையோ.  
  
**16.** கற்றவர் உளத்தே கரும்பினில் இனிக்கும் கண்ணுதற் கடவுளே என்னைப்   
பெற்றதாய் நேயர் உறவினர் துணைவர் பெருகிய பழக்கமிக் குடையோர்  
மற்றவர் இங்கே தனித்தனி பிரிந்து மறைந்திட்ட தோறும்அப் பிரிவை  
உற்றுநான் நினைக்குந் தோறும்உள் நடுங்கி உடைந்தனன் உடைகின்றேன் எந்தாய்.  
  
**17.** என்றும்நா டுறுவோர்க் கின்பமே புரியும் எந்தையே என்றனைச் சூழ்ந்தே   
நன்றுநா டியநல் லோர்உயிர்ப் பிரிவை நாயினேன் கண்டுகேட் டுற்ற  
அன்றுநான் அடைந்த நடுக்கமுந் துயரும் அளவிலை அளவிலை அறிவாய்  
இன்றவர் பிரிவை நினைத்திடுந் தோறும் எய்திடும் துயரும்நீ அறிவாய்.  
  
**18.** நிலைபுரிந் தருளும் நித்தனே உலகில் நெறியலா நெறிகளில் சென்றே   
கொலைபுரிந் திட்ட கொடியவர் இவர்என் றயலவர் குறித்தபோ தெல்லாம்  
உலைபுரிந் திடுவெந் தீவயிற் றுள்ளே உற்றென நடுநடுக் குற்றே  
துலைபுரிந்207 தோடிக் கண்களை மூடித் துயர்ந்ததும் நீஅறிந் ததுவே.  
  
**19.** ஓர்ந்தஉள் ளகத்தே நிறைந்தொளிர் கின்ற ஒருவனே உலகியல் அதிலே   
மாந்தர்கள் இறப்பைக் குறித்திடும் பறையின் வல்லொலி கேட்டபோ தெல்லாம்  
காந்திஎன் உள்ளம் கலங்கிய கலக்கம் கடவுள்நீ யேஅறிந் திடுவாய்  
ஏந்தும்இவ் வுலகில் இறப்பெனில் எந்தாய் என்னுளம் நடுங்குவ தியல்பே.  
  
**20.** மறைமுடி வயங்கும் ஒருதனித் தலைமை வள்ளலே உலகர சாள்வோர்   
உறைமுடி208 வாள்கொண் டொருவரை ஒருவர் உயிரறச் செய்தனர் எனவே  
தறையுறச் சிறியேன் கேட்டபோ தெல்லாம் தளர்ந்துள நடுங்கிநின் றயர்ந்தேன்  
இறையும்இவ் வுலகில் கொலைஎனில் எந்தாய் என்னுளம் நடுங்குவ தியல்பே.  
  
**21.** தாய்மொழி குறித்தே கணக்கிலே மற்றோர் தாய்க்குநால் என்பதை இரண்டாய்   
வாய்மொழி வஞ்சம் புகன்றனன் வரைந்தேன் நடுங்கினேன் நினைத்ததை மனத்தே  
தூய்மொழி நேயர் நம்பினோர் இல்லில் சூழ்ந்தனன் நினைத்தது துயர்ந்தேன்  
காய்மொழி புகன்றேன் பொய்மொழி புகன்றேன்கலங்கினேன் அதுநினைத் தெந்தாய்.  
  
**22.** எட்டரும் பொருளே திருச்சிற்றம் பலத்தே இலகிய இறைவனே உலகில்   
பட்டினி உற்றோர் பசித்தனர் களையால் பரதவிக் கின்றனர் என்றே  
ஒட்டிய பிறரால் கேட்டபோ தெல்லாம் உளம்பகீர் எனநடுக் குற்றேன்  
இட்டஇவ் வுலகில் பசிஎனில் எந்தாய் என்னுளம் நடுங்குவ தியல்பே.  
  
**23.** பல்லிகள் பலவா யிடத்தும்உச் சியினும் பகரும்நேர் முதற்பல வயினும்   
சொல்லிய தோறும் பிறர்துயர் கேட்கச் சொல்கின் றவோஎனச் சூழ்ந்தே  
மெல்லிய மனம்நொந் திளைத்தனன் கூகை வெங்குரல் செயுந்தொறும் எந்தாய்  
வல்லியக் குரல்கேட் டயர்பசுப் போல வருந்தினேன் எந்தைநீ அறிவாய்.  
  
**24.** காக்கைகள் கூவக் கலங்கினேன் பருந்தின் கடுங்குரல்கேட்டுளங்குலைந்தேன்   
தாக்கிய ஆந்தை குரல்செயப் பயந்தேன் சாக்குரல் பறவையால் தளர்ந்தேன்  
வீக்கிய வேறு கொடுஞ்சகு னஞ்செய் வீக்களால் மயங்கினேன் விடத்தில்  
ஊக்கிய பாம்பைக் கண்டபோ துள்ளம் ஒடுங்கினேன் நடுங்கினேன் எந்தாய்.  
  
**25.** வேறுபல் விடஞ்செய் உயிர்களைக் கண்டு வெருவினேன் வெய்யநாய்க் குழுவின்   
சீரிய குரலோ டழுகுரல் கேட்டுத் தியங்கினேன் மற்றைவெஞ் சகுனக்  
கூறதாம் விலங்கு பறவைஊர் வனவெங் கோள்செயும்211 ஆடவர் மடவார்  
ஊறுசெய்கொடுஞ்சொல் இவைக்கெலாம்உள்ளம்உயங்கினேன்மயங்கினேன்எந்தாய்.  
  
**26.** நிறமுறு விழிக்கீழ்ப் புறத்தொடு தோளும் நிறைஉடம் பிற்சில உறுப்பும்   
உறவுதோல் தடித்துத் துடித்திடுந் தோறும் உன்னிமற் றவைகளை அந்தோ  
பிறர்துயர் காட்டத் துடித்தவோ என்று பேதுற்று மயங்கிநெஞ் சுடைந்தேன்  
நறுவிய துகிலில் கறைஉறக் கண்டே நடுங்கினேன் எந்தைநீ அறிவாய்.  
  
**27.** மங்கையர் எனைத்தாம் வலிந்துறுந் தோறும் மயங்கிநாம் இவரொடு முயங்கி   
இங்குளங் களித்தால் களித்தவர்க் குடனே இன்னல்உற் றிடும்நமக் கின்னல்  
தங்கிய பிறர்தம் துயர்தனைக்212 காண்டல் ஆகும்அத் துயருறத் தரியேம்  
பங்கமீ தெனவே எண்ணிநான் உள்ளம் பயந்ததும் எந்தைநீ அறிவாய்.  
  
**28.** வலிந்தெனை அழைக்கும் மடந்தையர் தெருவில் மறைந்துவந் தடுத்தபின் நினைந்தே   
மலிந்திவர் காணில் விடுவர்அன் றிவரால் மயங்கிஉள் மகிழ்ந்தனம் எனிலோ  
நலிந்திடு பிறர்தந் துயர்தனைக் கண்டே நடுங்குற வரும்எனப் பயந்தே  
மெலிந்துடன் ஒளித்து வீதிவேறொன்றின் மேவினேன் எந்தைநீ அறிவாய்.  
  
**29.** களிப்புறு சுகமாம் உணவினைக் கண்ட காலத்தும் உண்டகா லத்தும்   
நெளிப்புறு மனத்தோ டஞ்சினேன் எனைத்தான் நேர்ந்தபல் சுபங்களில் நேயர்  
அளிப்புறு விருந்துண் டமர்கஎன் றழைக்க அவர்களுக் கன்பினோ டாங்கே  
ஒளிப்புறு வார்த்தை உரைத்தயல் ஒளித்தே பயத்தொடும் உற்றனன் எந்தாய்.  
  
**30.** இன்புறும் உணவு கொண்டபோ தெல்லாம் இச்சுகத் தால்இனி யாது   
துன்புறுங் கொல்லோ என்றுளம் நடுங்கிச்சூழ்வெறுவயிற்றொடும் இருந்தேன்  
அன்பிலே அன்பர் கொடுத்தவை எல்லாம்ஐயகோ213 தெய்வமே இவற்றால்  
வன்புறச் செய்யேல் என்றுளம் பயந்து வாங்கியுண் டிருந்தனன் எந்தாய்.  
  
**31.** உற்றதா ரணியில் எனக்குலக் குணர்ச்சி உற்றநாள் முதல்ஒரு சிலநாள்   
பெற்றதாய் வாட்டம் பார்ப்பதற் கஞ்சிப் பேருண வுண்டனன் சிலநாள்  
உற்றவர் நேயர் அன்புளார் வாட்டம் உறுவதற் கஞ்சினேன் உண்டேன்  
மற்றிவை அல்லால் சுகஉணாக் கொள்ள மனநடுங் கியதுநீ அறிவாய்.  
  
**32.** தொழுந்தகை உடைய சோதியே அடியேன் சோம்பலால் வருந்திய தோறும்   
அழுந்தஎன் உள்ளம் பயந்ததை என்னால் அளவிடற் கெய்துமோ பகலில்  
விழுந்துறு தூக்கம் வரவது தடுத்தும் விட்டிடா வன்மையால் தூங்கி  
எழுந்தபோ தெல்லாம் பயத்தொடும் எழுந்தேன் என்செய்வேன் என்செய்வேன் என்றே.  
  
**33.** அந்தமோ டாதி இல்லதோர் பொதுவில் அரும்பெருஞ் சோதியே அடியேன்   
சொந்தமோ அறியேன் பகலிர வெல்லாம் தூக்கமே கண்டனன் தூக்கம்  
வந்தபோ தெல்லாம் பயத்தொடு படுத்தேன் மற்றுநான் எழுந்தபோதெல்லாம்  
தொந்தமாம் பயத்தால் சிவசிவ தூக்கம் தொலைவதெக் காலம்என் றெழுந்தேன்.  
  
**34.** உடையஅம் பலத்தில் ஒருவனே என்றன் உயிர்க்குயிர் ஆகிய ஒளியே   
கடையன்நான் நனவில் நடுங்கிய நடுக்கம் கணக்கிலே சிறிதுறும் கனவில்  
இடையுறு நடுக்கம் கருதவும் சொலவும் எண்ணவும் எழுதவும் படுமோ  
நடையுறு சிறியேன் கனவுகண் டுள்ளம் நடுங்கிடா நாளும்ஒன் றுளதோ.  
  
**35.** பகலிர வடியேன் படுத்தபோ தெல்லாம் தூக்கமாம் பாவிவந் திடுமே   
இகலுறு கனவாம் கொடியவெம் பாவி எய்துமே என்செய்வோம் என்றே  
உகலுற உள்ளே நடுங்கிய நடுக்கம் உன்னுளம் அறியுமே எந்தாய்  
நகலுறச் சிறியேன் கனவுகண் டுள்ளம் நடுங்கிடா நாளும்ஒன் றுளதோ.  
  
**36.** தொகுப்புறு சிறுவர் பயிலுங்கால் பயிற்றும் தொழிலிலே வந்தகோ பத்தில்   
சகிப்பிலா மையினால் அடித்தனன் அடித்த தருணம்நான் கலங்கிய கலக்கம்  
வகுப்புற நினது திருவுளம் அறியும் மற்றுஞ்சில் உயிர்களில் கோபம்  
மிகப்புகுந் தடித்துப் பட்டபா டெல்லாம் மெய்யநீ அறிந்ததே அன்றோ.  
  
**37.** ஒடித்தஇவ் வுலகில் சிறுவர்பால் சிறிய உயிர்கள்பால் தீமைகண் டாங்கே   
அடித்திடற் கஞ்சி உளைந்தனன் என்னால் ஆற்றிடாக் காலத்தில் சிறிதே  
பொடித்துநான் பயந்த பயமெலாம் உனது புந்தியில் அறிந்ததே எந்தாய்  
வெடித்தவெஞ் சினம்என் உளமுறக் கண்டே வெதும்பிய நடுக்கம்நீ214 அறிவாய்.  
  
**38.** கோபமே வருமோ காமமே வருமோ கொடியமோ கங்களே வருமோ   
சாபமே அனைய தடைமதம் வருமோ தாமதப் பாவிவந் திடுமோ  
பாபமே புரியும் லோபமே வருமோ பயனில்மாற் சரியம்வந் திடுமோ  
தாபஆங் கார மேஉறு மோஎன் றையநான் தளர்ந்ததும் அறிவாய்.  
  
**39.** காமமா மதமாங் காரமா திகள்என் கருத்தினில் உற்றபோ தெல்லாம்   
நாமம்ஆர் உளத்தோ டையவோ நான்தான் நடுங்கிய நடுக்கம்நீ அறிவாய்  
சேமமார் உலகில் காமமா திகளைச் செறிந்தவர் தங்களைக் கண்டே  
ஆமைபோல் ஒடுங்கி அடங்கினேன் அதுவும் ஐயநின் திருவுளம் அறியும்.  
  
**40.** கருத்துவே றாகிக் கோயிலில் புகுந்துன் காட்சியைக் கண்டபோ தெல்லாம்   
வருத்தமே அடைந்தேன் பயத்தொடும் திரும்பி வந்துநொந் திளைத்தனன் எந்தாய்  
நிருத்தனே நின்னைத் துதித்தபோ தெல்லாம் நெகிழ்ச்சிஇல் லாமையால் நடுங்கிப்  
பருத்தஎன் உடம்பைப் பார்த்திடா தஞ்சிப் படுத்ததும் ஐயநீ அறிவாய்.  
  
**41.** புன்புலால் உடம்பின் அசுத்தமும் இதனில் புகுந்துநான் இருக்கின்ற புணர்ப்பும்   
என்பொலா மணியே எண்ணிநான் எண்ணி ஏங்கிய ஏக்கம்நீ அறிவாய்  
வன்புலால் உண்ணும் மனிதரைக் கண்டு மயங்கிஉள் நடுங்கிஆற் றாமல்  
என்பெலாம் கருக இளைத்தனன் அந்த இளைப்பையும் ஐயநீ அறிவாய்.  
  
**42.** இந்தவிர் சடைஎம் இறைவனே என்னோ டியல்கலைத் தருக்கஞ்செய் திடவே   
வந்தவர் தம்மைக் கண்டபோ தெல்லாம் மனம்மிக நடுங்கினேன் அறிவாய்  
சந்தியுற் றொருகால் படித்தசாத் திரத்தைத் தமியனேன் மீளவுங் கண்டே  
நொந்ததும் உலகப் படிப்பில்என் உள்ளம் நொந்ததும் ஐயநீ அறிவாய்.  
  
**43.** முனித்தவெவ் வினையோ நின்னருட் செயலோ தெரிந்திலேன் மோகமே லின்றித்   
தனித்தனி ஒருசார் மடந்தையர் தமக்குள்ஒருத்தியைக்கைதொடச்சார்ந்தேன்  
குனித்தமற் றவரைத் தொட்டனன் அன்றிக் கலப்பிலேன் மற்றிது குறித்தே  
பனித்தனன் நினைத்த தோறும்உள் உடைந்தேன் பகர்வதென் எந்தைநீ அறிவாய்.  
  
**44.** பதியனே பொதுவில் பரமநா டகஞ்செய் பண்பனே நண்பனே உலகில்   
ஒதியனேன் பிறர்பால் உரத்தவார்த் தைகளால் ஒருசில வாதங்கள் புரிந்தே  
மதியிலா மையினால் அகங்கரித் ததன்பின்வள்ளல்உன்அருளினால்அறிந்தே  
விதியைநான் நொந்து நடுங்கிய தெல்லாம் மெய்யனே நீஅறிந் ததுவே.  
  
**45.** அருளினை அளிக்கும் அப்பனே உலகில் அன்புளார் வலிந்தெனக் கீந்த   
பொருளினை வாங்கிப் போனபோ தெல்லாம் புழுங்கிய புழுக்கம்நீ அறிவாய்  
மருளும்அப் பொருளைச் சாலகத் தெறிந்து மனமிகஇளைத்ததும்பொருளால்  
இருளுரும் எனநான் உளம்நடுங் கியதும் எந்தைநின் திருவுளம் அறியும்.  
  
**46.** பொருளிலே உலகம் இருப்பதா தலினால் புரிந்துநாம் ஒருவர்பால் பலகால்   
மருவினால் பொருளின் இச்சையால் பலகால் மருவுகின் றான்எனக் கருதி  
வெருவுவர் எனநான் அஞ்சிஎவ் விடத்தும் மேவிலேன் எந்தைநீ அறிவாய்  
ஒருவும்அப் பொருளை நினைத்தபோ தெல்லாம் உவட்டினேன் இதுவும்நீ அறிவாய்.  
  
**47.** தகைத்தபே ருலகில் ஐயனே அடியேன் தடித்தஉள் ளத்தொடு களித்தே   
நகைத்தபோ தெல்லாம் நடுங்கினேன் இங்கே நல்லவா கனங்களில் ஏறி  
உகைத்தபோ தெல்லாம் நடுங்கினேன் விரைந்தே ஓட்டிய போதெலாம் பயந்தேன்  
பகைத்தபோ தயலார் பகைகளுக் கஞ்சிப் பதுங்கினேன் ஒதுங்கினேன் எந்தாய்.  
  
**48.** சகப்புற வாழ்வைப் பார்த்திடில் கேட்கில் சஞ்சலம் உறும்எனப் பயந்தே   
நகர்புறத் திருக்குந் தோட்டங்கள் தோறும்நண்ணியும் பிறவிடத்தலைந்தும்  
பகற்பொழு தெல்லாம் நாடொறுங் கழித்தேன் பகலன்றி இரவும்அப் படியே  
மிகப்பல விடத்தும் திரிந்தனன் அடியேன் விளம்பலென் நீஅறிந் ததுவே.  
  
**49.** உருவுள மடவார் தங்களை நான்கண் ணுற்றபோ துளநடுக் குற்றேன்   
ஒருவுளத் தவரே வலிந்திட வேறோர் உவளகத் தொளித்தயல் இருந்தேன்  
கருவுளச் சண்டைக் கூக்குரல் கேட்ட காலத்தில் நான்உற்ற கலக்கம்  
திருவுளம் அறியும் உரத்தசொல் எனது செவிபுகில் கனல்புகு வதுவே.  
  
**50.** பண்ணிகா ரங்கள் பொசித்தஅப் போதும் பராக்கிலே செலுத்திய போதும்   
எண்ணிய மடவார் தங்களை விழைந்தே இசைந்தனு பவித்தஅப் போதும்  
நண்ணிய தயிலம் முழுக்குற்ற போதும் நவின்றசங் கீதமும் நடமும்  
கண்ணுறக் கண்டு கேட்டஅப் போதும் கலங்கிய கலக்கம்நீ அறிவாய்.  
  
**51.** நயந்தபொற் சரிகைத் துகில்எனக் கெனது நண்பினர் உடுத்திய போது   
பயந்தஅப் பயத்தை அறிந்தவர் எல்லாம் பயந்தனர் வெய்யிலிற் கவிகை  
வியந்துமேற் பிடித்த போதெலாம் உள்ளம் வெருவினேன் கைத்துகில் வீசி  
அயந்தரு தெருவில் நடப்பதற் கஞ்சி அரைக்குமேல் வீக்கினன் எந்தாய்.  
  
**52.** கையுற வீசி நடப்பதை நாணிக் கைகளைக் கட்டியே நடந்தேன்   
மெய்யுறக் காட்ட வெருவிவெண் துகிலால் மெய்எலாம் ஐயகோ215 மறைத்தேன்  
வையமேல் பிறர்தங் கோலமும் நடையும் வண்ணமும் அண்ணலே சிறிதும்  
பையநான் ஊன்றிப் பார்த்ததே இல்லைப் பார்ப்பனேல் பயமிகப் படைப்பேன்.  
  
**53.** வைகிய நகரில் எழிலுடை மடவார் வலிந்தெனைக் கைபிடித் திழுத்தும்   
சைகைவே றுரைத்தும் சரசவார்த் தைகளால் தனித்தெனைப் பலவிசை அறிந்தும்  
பொய்கரைந் தாணை புகன்றுமேல் விழுந்தும் பொருள்முத லியகொடுத் திசைத்தும்  
கைகலப் பறியேன் நடுங்கினேன் அவரைக் கடிந்ததும் இல்லைநீ அறிவாய்.  
  
**54.** எளியரை வலியார் அடித்தபோது ஐயோ என்மனம் கலங்கிய கலக்கம்   
தெளியநான் உரைக்க வல்லவன் அல்லேன் திருவுளம் அறியுமே எந்தாய்  
களியரைக் கண்டு பயந்தஎன் பயந்தான் கடலினும் பெரியது கண்டாய்  
அளியர்பால் கொடியர் செய்தவெங் கொடுமை அறிந்தஎன் நடுக்கம்ஆர் அறிவார்.  
  
**55.** இரவிலே பிறர்தம் இடத்திலே இருந்த இருப்பெலாம் கள்ளர்கள் கூடிக்   
கரவிலே கவர்ந்தார் கொள்ளைஎன் றெனது காதிலே விழுந்தபோ தெல்லாம்  
விரவிலே217 நெருப்பை மெய்யிலே மூட்டி வெதுப்பல்போல் வெதும்பினேன் எந்தாய்  
உரவிலே ஒருவர் திடுக்கென வரக்கண் டுளம்நடுக் குற்றனன் பலகால்.  
  
**56.** உரத்தொரு வருக்கங் கொருவர் பேசியபோ துள்ளகம் நடுங்கினேன் பலகால்   
கரத்தினால் உரத்துக் கதவுதட் டியபோ தையவோ கலங்கினேன் கருத்தில்  
புரத்திலே அம்மா அப்பனே ஐயோ எனப்பிறர் புகன்றசொல் புகுந்தே  
தரத்தில்என் உளத்தைக் கலக்கிய கலக்கம் தந்தைநீ அறிந்தது தானே.  
  
**57.** மண்ணினீள் நடையில் வந்தவெந் துயரை மதித்துளம் வருந்திய பிறர்தம்   
கண்ணினீர் விடக்கண் டையவோ நானும் கண்ணினீர் விட்டுளங் கவன்றேன்  
நண்ணிநின் றொருவர் அசப்பிலே218 என்னை அழைத்தபோ தடியனேன் எண்ணா  
தெண்ணியா துற்ற தோஎனக் கலங்கி ஏன்எனல் மறந்தனன் எந்தாய்.  
  
**58.** தேட்டிலே மிகுந்த சென்னையில் இருந்தால் சிலுகுறும்219 என்றுளம் பயந்தே   
நாட்டிலே சிறிய ஊர்ப்புறங் களிலே நண்ணினேன் ஊர்ப்புறம் அடுத்த  
காட்டிலே பருக்கைக் கல்லிலே புன்செய்க் களத்திலே திரிந்துற்ற இளைப்பை  
ஏட்டிலே எழுத முடியுமோ இவைகள் எந்தைநீ அறிந்தது தானே.  
  
**59.** என்புடை வந்தார் தம்முகம் நோக்கி என்கொலோ என்கொலோ இவர்தாம்   
துன்புடை யவரோ இன்புடை யவரோ சொல்லுவ தென்னையோ என்றே  
வன்புடை மனது கலங்கிஅங் கவரை வாஎனல் மறந்தனன் எந்தாய்  
அன்புடை220 யவரைக் கண்டபோ தெல்லாம் என்கொலோ என்றயர்ந் தேனே.  
  
**60.** காணுறு பசுக்கள் கன்றுக ளாதி கதறிய போதெலாம் பயந்தேன்   
ஏணுறு மாடு முதல்பல விருகம்221 இளைத்தவை கண்டுளம் இளைத்தேன்  
கோணுறு கோழி முதல்பல பறவை கூவுதல் கேட்டுளங் குலைந்தேன்  
வீணுறு கொடியர் கையிலே வாளை விதிர்த்தல்கண் டென்என வெருண்டேன்.  
  
**61.** பிதிர்ந்தமண் உடம்பை மறைத்திட வலியார் பின்முன்நோக் காதுமேல் நோக்கி   
அதிர்ந்திட நடந்த போதெலாம் பயந்தேன் அவர்புகன் றிட்டதீ மொழிகள்  
பொதிந்திரு செவியில் புகுந்தொறும் பயந்தேன் புண்ணியா நின்துதி எனும்ஓர்  
முதிர்ந்ததீங் கனியைக் கண்டிலேன் வேர்த்து முறிந்தகாய் கண்டுளம் தளர்ந்தேன்.  
  
**62.** வாடிய பயிரைக் கண்டபோ தெல்லாம் வாடினேன் பசியினால் இளைத்தே   
வீடுதோ றிரந்தும் பசியறா தயர்ந்த வெற்றரைக் கண்டுளம் பதைத்தேன்  
நீடிய பிணியால் வருந்துகின் றோர்என் நேர்உறக் கண்டுளந் துடித்தேன்  
ஈடின்மா222 னிகளாய் ஏழைக ளாய்நெஞ் சிளைத்தவர் தமைக்கண்டே இளைத்தேன்.  
  
**63.** நலிதரு சிறிய தெய்வமென் றையோ நாட்டிலே பலபெயர் நாட்டிப்   
பலிதர ஆடு பன்றிகுக் குடங்கள் பலிக்கடா முதலிய உயிரைப்  
பொலிவுறக் கொண்டே போகவும் கண்டே புந்திநொந் துளநடுக் குற்றேன்  
கலியுறு சிறிய தெய்வவெங் கோயில் கண்டகா லத்திலும் பயந்தேன்.  
  
**64.** துண்ணெனக் கொடியோர் பிறவுயிர் கொல்லத் தொடங்கிய போதெலாம் பயந்தேன்   
கண்ணினால் ஐயோ பிறஉயிர் பதைக்கக் கண்டகா லத்திலும் பதைத்தேன்  
மண்ணினில் வலையும் தூண்டிலும் கண்ணி வகைகளும் கண்டபோ தெல்லாம்  
எண்ணிஎன் உள்ளம் நடுங்கிய நடுக்கம் எந்தைநின் திருவுளம்223 அறியும்.  
  
**65.** நடுநிலை இல்லாக் கூட்டத்தைக் கருணை நண்ணிடா அரையரை நாளும்   
கெடுநிலை நினைக்கும் சிற்றதி காரக் கேடரைப் பொய்யலால் கிளத்தாப்  
படுநிலை யவரைப் பார்த்தபோ தெல்லாம் பயந்தனன் சுத்தசன் மார்க்கம்  
விடுநிலை உலக நடைஎலாங் கண்டே வெருவினேன் வெருவினேன் எந்தாய்.  
  
**66.** ஓங்கிய திருச்சிற் றம்பல முடைய ஒருதனித் தலைவனே என்னைத்   
தாங்கிய தாயே தந்தையே குருவே தயாநிதிக் கடவுளே நின்பால்  
நீங்கிய மனத்தார் யாவரே எனினும் அவர்தமை நினைத்தபோ தெல்லாம்  
தேங்கிய உள்ளம் பயந்தனன் அதுநின் திருவுளம் அறியுமே எந்தாய்.  
  
**67.** காட்டுயர் அணைமேல் இருக்கவும் பயந்தேன் காலின்மேல் கால்வைக்கப் பயந்தேன்   
பாட்டயல் கேட்கப் பாடவும் பயந்தேன் பஞ்சணை படுக்கவும் பயந்தேன்  
நாட்டிய உயர்ந்த திண்ணைமேல் இருந்து நன்குறக் களித்துக் கால்கீழே  
நீட்டவும் பயந்தேன் நீட்டிப்பே சுதலை நினைக்கவும் பயந்தனன் எந்தாய்.  
  
**68.** தலைநெறி ஞான சுத்தசன் மார்க்கம் சார்ந்திட முயலுறா தந்தோ   
கலைநெறி உலகக் கதியிலே கருத்தைக் கனிவுற வைத்தனர் ஆகிப்  
புலைநெறி விரும்பி னார்உல குயிர்கள் பொதுஎனக் கண்டிரங் காது  
கொலைநெறி நின்றார் தமக்குளம் பயந்தேன் எந்தைநான் கூறுவ தென்னே.  
  
**69.** இவ்வணஞ் சிறியேற் குலகியல் அறிவிங் கெய்திய நாளது தொடங்கி   
நைவணம் இற்றைப் பகல்வரை அடைந்த நடுக்கமும் துன்பமும் உரைக்க  
எவ்வணத் தவர்க்கும் அலகுறா224 தெனில்யான் இசைப்பதென் இசைத்ததே அமையும்  
செவ்வணத் தருணம் இது தலை வாநின் திருவுளம் அறிந்ததே எல்லாம்.  
  
**70.** தரைத்தலத் தெனைநீ எழுமையும் பிரியாத் தம்பிரான் அல்லையோ மனத்தைக்   
கரைத்துளே புகுந்தென் உயிரினுட் கலந்த கடவுள்நீ அல்லையோ எனைத்தான்  
இரைத்திவ ணளித்தோர் சிற்சபை விளங்கும் எந்தைநீ அல்லையோ நின்பால்  
உரைத்தல்என் ஒழுக்கம் ஆதலால் உரைத்தேன் நீஅறி யாததொன் றுண்டோ.  
  
**71.** கைதலத் தோங்கும் கனியின்225 என் னுள்ளே கனிந்தஎன் களைகண்நீ அலையோ   
மெய்தலத் தகத்தும் புறத்தும்விட் டகலா மெய்யன்நீ அல்லையோ எனது  
பைதல்தீர்த் தருளுந் தந்தைநீ அலையோ பரிந்துநின் திருமுன்விண் ணப்பம்  
செய்தல்என் ஒழுக்கம் ஆதலால் செய்தேன் திருவுளம் தெரிந்ததே226 எல்லாம்.  
  
**72.** இன்னவா றடியேன் அச்சமுந் துயரும் எய்திநின் றிளைத்தனன் அந்தோ   
துன்னஆ ணவமும் மாயையும் வினையும் சூழ்ந்திடும் மறைப்பும்இங் குனைத்தான்  
உன்னவா சற்றே உரைக்கவா ஒட்டேம் என்பவால் என்செய்வேன் எனது  
மன்னவா ஞான மன்றவா எல்லாம் வல்லவா இதுதகு மேயோ.  
  
**73.** எள்ளலாம் பயத்தால் துயரினால் அடைந்த இளைப்பெலாம் இங்குநான் ஆற்றிக்   
கொள்ளவே அடுத்தேன் மாயையா திகள்என் கூடவே அடுத்ததென் அந்தோ  
வள்ளலே எனது வாழ்முதற் பொருளே மன்னவா நின்னலால் அறியேன்  
உள்ளல்வே றிலைஎன் உடல்பொருள்ஆவி உன்னதே என்னதன் றெந்தாய்.  
  
**74.** என்சுதந் தரம்ஓர் எட்டுணை யேனும் இல்லையே எந்தைஎல் லாம்உன்   
தன்சுதந் தரமே அடுத்தஇத் தருணம் தமியனேன் தனைப்பல துயரும்  
வன்சுமை மயக்கும் அச்சமும் மறைப்பும் மாயையும் வினையும்ஆ ணவமும்  
இன்சுவைக் கனிபோல் உண்கின்ற தழகோ இவைக்கெலாம் நான்இலக் கலவே.  
  
**75.** அறிவொரு சிறிதிங் கறிந்தநாள் முதல்என் அப்பனே நினைமறந் தறியேன்   
செறிவிலாச் சிறிய பருவத்தும் வேறு சிந்தைசெய் தறிந்திலேன் உலகில்  
பிறிதொரு பிழையுஞ் செய்திலேன் அந்தோ பிழைத்தனன் ஆயினும்என்னைக்  
குறியுறக் கொண்டே குலங்குறிப் பதுநின் குணப்பெருங் குன்றினுக் கழகோ.  
  
**76.** ஐயநான் ஆடும் பருவத்திற் றானே அடுத்தநன் னேயனோ டப்பா   
பொய்யுல காசை எனக்கிலை உனக்கென் புகல்என அவனும்அங் கிசைந்தே  
மெய்யுறத் துறப்போம் என்றுபோய் நினது மெய்யருள் மீட்டிட மீண்டேம்  
துய்யநின் உள்ளம் அறிந்ததே எந்தாய் இன்றுநான் சொல்லுவ தென்னே.  
  
**77.** தேர்விலாச் சிறிய பருவத்திற் றானே தெய்வமே தெய்வமே எனநின்   
சார்வுகொண் டெல்லாச் சார்வையும் விடுத்தேன் தந்தையும் குருவும்நீ என்றேன்  
பேர்விலா துளத்தே வந்தவா பாடிப் பிதற்றினேன் பிறர்மதிப் பறியேன்  
ஓர்விலாப் பிழைகள் ஒன்றையும் அறியேன் இன்றுநான் உரைப்பதிங் கென்னே.  
  
**78.** பொறித்துனைப் பதியாப் பெற்றநாள் அடிமை புரிந்தது போலவே இன்றும்   
செறித்துநிற் கின்றேன் அன்றிஎன் உரிமைத் தெய்வமும் குருவும்மெய்ப் பொருளும்  
நெறித்தநற் றாயுந் தந்தையும் இன்பும் நேயமும் நீஎனப் பெற்றே  
குறித்தறிந் ததன்பின் எந்தைநான் ஏறிக் குதித்ததென் கூறுக நீயே.  
  
**79.** பரிந்துனைப் பதியாப் பெற்றநாள் அடிமை பணிபுரிந் தாங்கிது வரையில்   
புரிந்துறு கின்றேன் அன்றிஎன் உயிரும் பொருளும்என் புணர்ப்பும்என் அறிவும்  
விரிந்தஎன் சுகமும் தந்தையுங் குருவும் மெய்ம்மையும் யாவும்நீ என்றே  
தெரிந்தபின் அந்தோ வேறுநான் செய்த செய்கைஎன் செப்புக நீயே.  
  
**80.** மைதவழ் விழிஎன் அம்மைஓர் புடைகொள்227 வள்ளலே நின்னைஅன் பாலும்   
வைதவர் தமைநான் மதித்திலேன் அன்பால் வாழ்த்துகின் றோர்தமை வாழ்த்தி  
உய்தவர் இவர்என் றுறுகின்றேன் அல்லால் உன்அருள் அறியநான் வேறு  
செய்ததொன் றிலையே செய்தனன் எனினும் திருவுளத் தடைத்திடல் அழகோ.  
  
**81.** ஆரணம் உரைத்த வரைப்பெலாம் பலவாம் ஆகமம் உரைவரைப் பெல்லாம்   
காரண நினது திருவருட் செங்கோல் கணிப்பருங் களிப்பிலே ஓங்கி  
நாரணர் முதலோர் போற்றிட விளங்கி நடக்கின்ற பெருமைநான் அறிந்தும்  
தாரணி யிடைஇத் துன்பமா திகளால் தனையனேன் தளருதல் அழகோ.  
  
**82.** பார்முதல் நாதப் பதிஎலாங் கடந்தப் பாலும்அப் பாலும்அப் பாலும்   
ஓர்முதல் ஆகித் திருவருட் செங்கோல் உரைப்பரும் பெருமையின் ஓங்கிச்  
சீர்பெற விளங்க நடத்திமெய்ப் பொதுவில் சிறந்தமெய்த் தந்தைநீ இருக்க  
வார்கடல் உலகில் அச்சமா திகளால் மகன்மனம் வருந்துதல் அழகோ.  
  
**83.** ஆர்ந்தவே தாந்தப் பதிமுதல் யோகாந் தப்பதி வரையும்அப் பாலும்   
தேர்ந்தருள் ஆணைத் திருநெறிச் செங்கோல் செல்லஓர் சிற்சபை இடத்தே  
சார்ந்தபே ரின்பத் தனியர சியற்றும் தந்தையே தனிப்பெருந் தலைவா  
பேர்ந்திடேன் எந்த விதத்திலும் நினக்கே பிள்ளைநான் வருந்துதல் அழகோ.  
  
**84.** சித்திகள் எல்லாம் வல்லதோர் ஞானத் திருச்சபை தன்னிலே திகழும்   
சத்திகள் எல்லாம் சத்தர்கள் எல்லாம் தழைத்திடத் தனிஅருட் செங்கோல்  
சத்திய ஞானம் விளக்கியே நடத்தும் தனிமுதல் தந்தையே தலைவா  
பித்தியல் உடையேன் எனினும்நின் தனக்கே பிள்ளைநான் வாடுதல் அழகோ.  
  
**85.** சாற்றுபே ரண்டப் பகுதிகள் அனைத்தும் தனித்தனி அவற்றுளே நிரம்பித்   
தோற்றுமா பிண்டப் பகுதிகள் அனைத்தும் சோதியால் விளக்கிஆ னந்த  
ஆற்றிலே நனைத்து வளர்த்திடும் பொதுவில் அரும்பெருந் தந்தையே இன்பப்  
பேற்றிலே விழைந்தேன் தலைவநின் தனக்கே பிள்ளைநான் பேதுறல் அழகோ.  
  
**86.** சிறந்ததத் துவங்கள் அனைத்துமாய் அலவாய்த் திகழ்ஒளி யாய்ஒளி எல்லாம்   
பிறங்கிய வெளியாய் வெளிஎலாம் விளங்கும் பெருவெளி யாய்அதற் கப்பால்  
நிறைந்தசிற் சபையில் அருளர சியற்றும் நீதிநல் தந்தையே இனிமேல்  
பிறந்திடேன் இறவேன் நின்னைவிட் டகலேன் பிள்ளைநான் வாடுதல் அழகோ.  
  
**87.** எண்ணிய எல்லாம் வல்லபே ரருளாம் இணையிலாத் தனிநெடுஞ் செங்கோல்   
நண்ணிய திருச்சிற் றம்பலத் தமர்ந்தே நடத்தும்ஓர் ஞானநா யகனே  
தண்ணருள் அளிக்கும் தந்தையே உலகில் தனையன்நான் பயத்தினால் துயரால்  
அண்ணிய மலங்கள் ஐந்தினால் இன்னும் ஐயகோ வாடுதல் அழகோ.  
  
**88.** கலைஎலாம் புகலும் கதிஎலாம் கதியில் காண்கின்ற காட்சிகள் எல்லாம்   
நிலையெலாம் நிலையில் நேர்ந்தனு பவஞ்செய் நிறைவெலாம் விளங்கிடப் பொதுவில்  
மலைவிலாச் சோதி அருட்பெருஞ் செங்கோல் வாய்மையான் நடத்தும்ஓர் தனிமைத்  
தலைவனே எனது தந்தையே நினது தனையன்நான் தளருதல் அழகோ.  
  
**89.** ஆதியே நடுவே அந்தமே எனும்இவ் வடைவெலாம் இன்றிஒன் றான   
சோதியே வடிவாய்த் திருச்சிற்றம் பலத்தே தூயபே ரருள்தனிச் செங்கோல்  
நீதியே நடத்தும் தனிப்பெருந் தலைமை நிருத்தனே ஒருத்தனே நின்னை  
ஓதியே வழுத்தும் தனையன்நான் இங்கே உறுகணால் தளருதல் அழகோ.  
  
**90.** அத்தனே திருச்சிற் றம்பலத் தரசே அரும்பெருஞ் சோதியே அடியார்   
பித்தனே எனினும் பேயனே எனினும் பெரிதருள் புரிதனித் தலைமைச்  
சித்தனே எல்லாம் செய்திட வல்ல செல்வனே சிறப்பனே சிவனே  
சுத்தனே நினது தனையன்நான் மயங்கித் துயர்ந்துளம் வாடுதல் அழகோ.  
  
**91.** உற்றதோர் திருச்சிற் றம்பலத் தோங்கும் ஒருதனித் தந்தையே நின்பால்   
குற்றம்நான் புரிந்திங் கறிந்திலேன் குற்றம் குயிற்றினேன் என்னில்அக் குற்றம்  
இற்றென அறிவித் தறிவுதந் தென்னை இன்புறப் பயிற்றுதல் வேண்டும்  
மற்றய லார்போன் றிருத்தலோ தந்தை வழக்கிது நீஅறி யாயோ.  
  
**92.** குற்றமோ குணமோ நான்அறி யேன்என் குறிப்பெலாம் திருச்சிற்றம் பலத்தே   
உற்றதா தலினால் உலகியல் வழக்கில் உற்றன228 மற்றென தலவே  
தெற்றென229 அருட்கே குற்றம்என் பதுநான் செய்திடில் திருத்தலே அன்றி  
மற்றய லார்போன் றிருப்பதோ தந்தை மரபிது நீஅறி யாயோ.  
  
**93.** மாயையால் வினையால் அரிபிர மாதி வானவர் மனமதி மயங்கித்   
தீயகா ரியங்கள் செய்திடில் அந்தோ சிறியனேன் செய்வது புதிதோ  
ஆயினும் தீய இவைஎன அறியேன் அறிவித்துத் திருத்துதல் அன்றி  
நீயிவண் பிறர்போன் றிருப்பது தந்தை நெறிக்கழ கல்லவே எந்தாய்.  
  
**94.** கருணையும் சிவமே பொருள்எனக் காணும் காட்சியும் பெறுகமற் றெல்லாம்   
மருள்நெறி எனநீ எனக்கறி வித்த வண்ணமே பெற்றிருக் கின்றேன்  
இருள்நெறி மாயை வினைகளால் கலக்கம் எய்திய தென்செய்வேன் எந்தாய்  
தெருள்நிலை இன்றிக் கலங்கினேன் எனினும் சிறுநெறி பிடித்ததொன் றிலையே.  
  
**95.** கலங்கிய போதும் திருச்சிற்றம் பலத்தில் கருணையங் கடவுளே நின்பால்   
இலங்கிய நேயம் விலங்கிய திலையே எந்தைநின் உளம்அறி யாதோ  
மலங்கிய மனத்தேன் புகல்வதென் வினையால் மாயையால் வரும்பிழை எல்லாம்  
அலங்கும்என் பிழைகள் அல்லஎன் றுன்னோ டடிக்கடி அறைந்தனன் ஆண்டே.  
  
**96.** இரும்பினும் கொடிய மனஞ்செயும் பிழையும் என்பிழை அன்றெனப் பலகால்   
விரும்பிநின் அடிக்கே விண்ணப்பித் திருந்தேன் வேறுநான் செய்ததிங் கென்னே  
அரும்பொனே திருச்சிற் றம்பலத் தமுதே அப்பனே என்றிருக் கின்றேன்  
துரும்பினுஞ் சிறியேன் புகல்வதென் நினது தூயதாம் திருவுளம் அறியும்.  
  
**97.** வருமுயிர் இரக்கம் பற்றியே உலக வழக்கில்என் மனஞ்சென்ற தோறும்   
வெருவிநின் அடிக்கே விண்ணப்பித் திருந்தேன் விண்ணப்பஞ் செய்கின்றேன் இன்றும்  
உருவஎன் உயிர்தான் உயிர்இரக் கந்தான் ஒன்றதே இரண்டிலை இரக்கம்  
ஒருவில்என் உயிரும் ஒருவும்என் உள்ளத் தொருவனே நின்பதத் தாணை.  
  
**98.** தலைவர்கள் எல்லாம் தனித்தனி வணங்கும் தலைவனே இன்றும்என் உளமும்   
மலைவில்என் அறிவும் நானும்இவ் வுலக வழக்கிலே உயிர்இரக் கத்தால்  
இலகுகின் றனம்நான் என்செய்வேன் இரக்கம் என்னுயிர் என்னவே றிலையே  
நிலைபெறும் இரக்கம் நீங்கில்என் உயிரும் நீங்கும்நின் திருவுளம் அறியும்.  
  
**99.** ஆதலால் இரக்கம் பற்றிநான் உலகில் ஆடலே அன்றிஓர் விடயக்   
காதலால் ஆடல் கருதிலேன் விடயக் கருத்தெனக் கில்லைஎன் றிடல்இப்  
போதலால் சிறிய போதும்உண் டதுநின் புந்தியில் அறிந்தது தானே  
ஈதலால் வேறோர் தீதென திடத்தே இல்லைநான் இசைப்பதென் எந்தாய்.  
  
**100.** என்னையும் இரக்கந் தன்னையும் ஒன்றாய் இருக்கவே இசைவித் திவ்வுலகில்   
மன்னிவாழ் வுறவே வருவித்த கருணை வள்ளல்நீ நினக்கிது விடயம்  
பன்னல்என் அடியேன் ஆயினும் பிள்ளைப் பாங்கினால் உரைக்கின்றேன் எந்தாய்  
இன்னவா றெனநீ சொன்னவா றியற்றா திருந்ததோர் இறையும்இங்கிலையே.  
  
**101.** உறுவினை தவிர்க்கும் ஒருவனே உலகில் ஓடியும் ஆடியும் உழன்றும்   
சிறுவர்தாம் தந்தை வெறுப்பஆர்க் கின்றார் சிறியனேன் ஒருதின மேனும்  
மறுகிநின் றாடிஆர்த்ததிங் குண்டோ நின்பணி மதிப்பலால் எனக்குச்  
சிறுவிளை யாட்டில் சிந்தையே இலைநின் திருவுளம் அறியுமே எந்தாய்.  
  
**102.** தந்தையர் வெறுப்ப மக்கள்தாம் பயனில் சழக்குரை யாடிவெங் காமச்   
சிந்தைய ராகித் திரிகின்றார் அந்தோ சிறியனேன் ஒருதின மேனும்  
எந்தைநின் உள்ளம் வெறுப்பநின் பணிவிட் டிவ்வுல கியலில்அவ் வாறு  
தெந்தன என்றே திரிந்ததுண் டேயோ திருவுளம் அறியநான் அறியேன்.  
  
**103.** அம்புவி தனிலே தந்தையர் வெறுப்ப அடிக்கடி அயலவர் உடனே   
வம்புறு சண்டை விளைக்கின்றார் சிறுவர் வள்ளலே நின்பணி விடுத்தே  
இம்பர்இவ் வுலகில் ஒருதின மேனும் ஏழையேன் பிறரொடு வெகுண்டே  
வெம்புறு சண்டை விளைத்ததுண் டேயோ மெய்யநின் ஆணைநான் அறியேன்.  
  
**104.** வள்ளல்இவ் வுலகில் தந்தையர் வெறுப்ப மக்கள்தாம் ஒழுக்கத்தை மறந்தே   
கள்ளருந் துதல்சூ தாடுதல் காமக் கடைதொறும் மயங்குதல் பொய்யே  
விள்ளுதல் புரிவார் ஐயகோ அடியேன் மெய்யநின் திருப்பணி விடுத்தே  
எள்ளிஅவ் வாறுபுரிந்ததொன் றுண்டோ எந்தைநின் ஆணைநான் அறியேன்.  
  
**105.** மலைவிலாத் திருச்சிற் றம்பலத் தமர்ந்த வள்ளலே உலகினில் பெற்றோர்   
குலைநடுக் குறவே கடுகடுத் தோடிக் கொடியதீ நெறியிலே மக்கள்  
புலைகொலை களவே புரிகின்றார் அடியேன் புண்ணிய நின்பணி விடுத்தே  
உலையஅவ் வாறு புரிந்ததொன் றுண்டோ உண்பதத் தாணைநான் அறியேன்.  
  
**106.** தனிப்பெருஞ் சோதித் தந்தையே உலகில் தந்தையர் பற்பல காலும்   
இனிப்புறு மொழியால் அறிவுற மக்கட் கேற்கவே பயிற்றிடுந் தோறும்  
பனிப்புற ஓடிப் பதுங்கிடு கின்றார் பண்பனே என்னைநீ பயிற்றத்  
தினைத்தனை யேனும் பதுங்கிய துண்டோ திருவுளம் அறியநான் அறியேன்.  
  
**107.** தன்னைநே ரில்லாத் தந்தையே உலகில் தந்தையர் தங்களை அழைத்தே   
சொன்னசொல் மறுத்தே மக்கள்தம் மனம்போம் சூழலே போகின்றார் அடியேன்  
என்னைநீ உணர்த்தல் யாதது மலையின் இலக்கெனக் கொள்கின்றேன் அல்லால்  
பின்னைஓர் இறையும் மறுத்ததொன் றுண்டோபெரியநின் ஆணைநான் அறியேன்.  
  
**108.** போற்றுவார் போற்றும் புனிதனே மக்கள் பொருந்து தம் தந்தையர் தமையே   
வேற்றுவாழ் வடைய வீடுதா பணந்தா மெல்லிய சரிகைவத் திரந்தா  
ஏற்றஆ பரணந் தாஎனக் கேட்டே இரங்குவார் இவைகுறித் தடியேன்  
தேற்றுவாய் நின்னைக் கேட்டதொன் றுண்டோ திருவுளம் அறியநான் அறியேன்.  
  
**109.** குணம்புரி எனது தந்தையே உலகில் கூடிய மக்கள்தந் தையரைப்   
பணம்புரி காணி பூமிகள் புரிநற் பதிபுரி ஏற்றபெண் பார்த்தே  
மணம்புரி எனவே வருத்துகின் றார்என் மனத்திலே ஒருசிறி தேனும்  
எணம்புரிந் துனைநான் வருத்திய துண்டோ எந்தைநின் ஆணைநான் அறியேன்.  
  
**110.** இகத்திலே எனைவந் தாண்டமெய்ப் பொருளே என்னுயிர்த் தந்தையே இந்தச்   
சகத்திலே மக்கள் தந்தையர் இடத்தே தாழ்ந்தவ ராய்ப்புறங் காட்டி  
அகத்திலே வஞ்சம் வைத்திருக் கின்றார் ஐயவோ வஞ்சம்நின் அளவில்  
முகத்திலே என்றன் அகத்திலே உண்டோ முதல்வநின் ஆணைநான் அறியேன்.  
  
**111.** தன்மைகாண் பரிய தலைவனே எனது தந்தையே சகத்திலே மக்கள்   
வன்மைவார்த் தைகளால் தந்தையர் தம்மை வைகின்றார் வள்ளலே மருந்தே  
என்மனக் கனிவே என்னிரு கண்ணே என்னுயிர்க் கிசைந்தமெய்த் துணையே  
நின்மனம் வெறுப்பப் பேசிய துண்டோ நின்பதத் தாணைநான் அறியேன்.  
  
**112.** ஒப்பிலா மணிஎன் அப்பனே உலகில் உற்றிடு மக்கள்தந் தையரை   
வைப்பில்வே றொருவர் வைதிடக்கேட்டு மனம்பொறுத் திருக்கின்றார் அடியேன்  
தப்பிலாய்230 நினைவே றுரைத்திடக் கேட்டால் தரிப்பனோ தரித்திடேன் அன்றி  
வெப்பில்என் உயிர்தான் தரிக்குமோ யாதாய் விளையுமோ அறிந்திலேன் எந்தாய்.  
  
**113.** இத்தகை உலகில் இங்ஙனம் சிறியேன் எந்தைநின் திருப்பணி விடுத்தே   
சித்தம்வே றாகித் திரிந்ததே இலைநான் தெரிந்தநாள் முதல்இது வரையும்  
அத்தனே அரசே ஐயனே அமுதே அப்பனே அம்பலத் தாடும்  
சித்தனே சிவனே என்றென துளத்தே சிந்தித்தே இருக்கின்றேன் இன்றும்.  
  
**114.** பொய்வகை மனத்தேன் என்னினும் எந்தாய் பொய்யுல காசைசற் றறியேன்   
நைவகை தவிரத் திருச்சிற்றம் பலத்தே நண்ணிய மெய்ப்பொருள் நமது  
கைவகைப் படல்எக் கணத்திலோ எனநான் கருதினேன் கருத்தினை முடிக்கச்  
செய்வகை அறியேன் என்செய்வேன் ஐயோ தெய்வமே என்றிருக் கின்றேன்.  
  
**115.** அன்னையே என்றன் அப்பனே திருச்சிற் றம்பலத் தமுதனே எனநான்   
உன்னையே கருதி உன்பணி புரிந்திங் குலகிலே கருணைஎன் பதுதான்  
என்னையே நிலையாய் இருத்தஉள் வருந்தி இருக்கின்றேன் என்உள மெலிவும்  
மன்னும்என் உடம்பின் மெலிவும்நான் இருக்கும் வண்ணமும் திருவுளம் அறியும்.  
  
**116.** பொய்படாப் பயனே பொற்சபை நடஞ்செய் புண்ணியா கண்ணினுள் மணியே   
கைபடாக் கனலே கறைபடா மதியே கணிப்பருங் கருணையங் கடலே  
தெய்வமே எனநான் நின்னையே கருதித் திருப்பணி புரிந்திருக் கின்றேன்  
மைபடா உள்ள மெலிவும்நான் இருக்கும் வண்ணமும் திருவுளம் அறியும்.  
  
**117.** தன்னிகர் அறியாத் தலைவனே தாயே தந்தையே தாங்குநற் றுணையே   
என்னிறு கண்ணே என்னுயிர்க் குயிரே என்னுடை எய்ப்பினில் வைப்பே  
உன்னுதற் கினிய வொருவனே எனநான் உன்னையே நினைத்திருக் கின்றேன்  
மன்னும்என் உள்ள மெலிவும்நான் இருக்கும் வண்ணமும் திருவுளம் அறியும்.  
  
**118.** திருவளர் திருஅம் பலத்திலே அந்நாள் செப்பிய மெய்ம்மொழிப் பொருளும்   
உருவளர் திருமந் திரத்திரு முறையால் உணர்த்திய மெய்ம்மொழிப் பொருளும்  
கருவளர் அடியேன் உளத்திலே நின்று காட்டிய மெய்ம்மொழிப் பொருளும்  
மருவிஎன் உளத்தே நம்பிநான் இருக்கும் வண்ணமும் திருவுளம் அறியும்.  
  
**119.** உவந்தென துளத்தே உணர்த்திய எல்லாம் உறுமலை இலக்கென நம்பி   
நிவந்ததோள் பணைப்ப மிகஉளங் களிப்ப நின்றதும் நிலைத்தமெய்ப் பொருள்இப்  
பவந்தனில் பெறுதல் சத்தியம் எனவே பற்பல குறிகளால் அறிந்தே  
சிவந்தபொன் மலைபோல் இருந்ததும் இந்நாள் திகைப்பதும் திருவுளம் அறியும்.  
  
**120.** ஏய்ந்தபொன் மலைமேல் தம்பத்தில் ஏறி ஏகவும் ஏகவும் நுணுகித்   
தேய்ந்துபோ தடியேன் பயந்தவெம் பயத்தைத் தீர்த்துமேல் ஏற்றிய திறத்தை  
வாய்ந்துளே கருதி மலைஎனப் பணைத்தே மனங்களிப் புற்றுமெய் இன்பம்  
தோய்ந்துநின் றாடிச்சுழன்றதும் இந்நாள் சுழல்வதும் திருவுளம் அறியும்.  
  
**121.** வாட்டமோ டிருந்த சிறியனேன் தனது வாட்டமும் மாயையா திகளின்   
ஈட்டமும் தவிர்க்கத் திருவுளத் திரங்கி என்னைஓர் பொருள்என மதித்தே  
தீட்டரும் புகழ்சேர் திருவடித் துணைகள் செலுத்திய திருச்சிலம் பொலிநான்  
கேட்டபோ திருந்த கிளர்ச்சியும் இந்நாள் கிலேசமுந் திருவுளம் அறியும்.  
  
**122.** கற்றவர் கல்லார் பிறர்பிறர் குரல்என் காதிலே கிடைத்தபோ தெல்லாம்   
மற்றவர் தமக்கென் உற்றதோ அவர்தம் மரபினர் உறவினர் தமக்குள்  
உற்றதிங் கெதுவோ என்றுளம் நடுங்கி ஓடிப்பார்த் தோடிப்பார்த் திரவும்  
எற்றரு பகலும் ஏங்கிநான் அடைந்த ஏக்கமுந் திருவுளம் அறியும்.  
  
**123.** கருணையம் பதிநங் கண்ணுள்மா மணிநம் கருத்திலே கலந்ததெள் ளமுதம்   
மருள்நெறி தவிர்க்கும் மருந்தெலாம் வல்ல வள்ளல்சிற் றம்பலம் மன்னும்  
பொருள்நிறை இன்பம் நம்மைஆண் டளித்த புண்ணியம் வருகின்ற தருணம்  
தருணம்இப் போதென் றெண்ணிநான் இருக்கும் தன்மையும் திருவுளம் அறியும்.  
  
**124.** இமையவர் பிரமர் நாரணர் முதலோர் எய்துதற் கரியபே ரின்பம்   
தமைஅறிந் தவருட் சார்ந்தபே ரொளிநம் தயாநிதி தனிப்பெருந் தந்தை  
அமையும்நம் உயிர்க்குத் துணைதிருப் பொதுவில் ஐயர் தாம் வருகின்ற சமயம்  
சமயம்இப் போதென் றெண்ணிநான் இருக்கும் தன்மையும் திருவுளம் அறியும்.  
  
**125.** அடியனேன் உள்ளம் திருச்சிற்றம் பலத்தென் அமுதநின் மேல்வைத்த காதல்   
நெடியஏழ் கடலில் பெரிதெனக் கிந்நாள் நிகழ்கின்ற ஆவலும் விரைவும்  
படியஎன் தன்னால் சொலமுடி யாது பார்ப்பறப் பார்த்திருக் கின்றேன்  
செடியனேன் இருக்கும் வண்ணங்கள் எல்லாம் திருவுளங் கண்டதே எந்தாய்.  
  
**126.** பன்னிரண் டாண்டு தொடங்கிநான் இற்றைப் பகல்வரை அடைந்தவை எல்லாம்   
உன்னிநின் றுரைத்தால் உலப்புறா ததனால் ஒருசில உரைத்தனன் எனினும்  
என்னுளத் தகத்தும் புறத்தும்உட் புறத்தும் இயல்புறப் புறத்தினும் விளங்கி  
மன்னிய சோதி யாவும்நீ அறிந்த வண்ணமே வகுப்பதென் நினக்கே.  
  
**127.** இதுவரை அடியேன் அடைந்தவெம் பயமும் இடர்களும் துன்பமும் எல்லாம்   
பொதுவளர் பொருளே பிறர்பொருட் டல்லால் புலையனேன் பொருட்டல இதுநின்  
மதுவளர் மலர்ப்பொற் பதத்துணை அறிய வகுத்தனன் அடியனேன் தனக்கே  
எதிலும்ஓர் ஆசை இலைஇலை பயமும் இடரும்மற் றிலைஇலை எந்தாய்.  
  
**128.** என்னள விலையே என்னினும் பிறர்பால் எய்திய கருணையால் எந்தாய்   
உன்னுறு பயமும் இடருமென் தன்னை உயிரொடும் தின்கின்ற தந்தோ  
இன்னும்என் றனக்கிவ் விடரொடு பயமும் இருந்திடில்231 என்உயிர் தரியா  
தன்னையும் குருவும் அப்பனும் ஆன அமுதனே அளித்தருள் எனையே.  
  
**129.** பயத்தொடு துயரும் மறைப்புமா மாயைப் பற்றொடு வினையும்ஆ ணவமும்   
கயத்தவன் மயக்கும் மருட்சியும் எனது கருத்திலே இனிஒரு கணமும்  
வியத்திடத் தரியேன் இவையெலாந் தவிர்த்துன் மெய்யருள் அளித்திடல் வேண்டும்  
உயத்தரு வாயேல் இருக்கின்றேன் இலையேல் உயிர்விடு கின்றனன் இன்றே.  
  
**130.** ஐயநான் பயத்தால் துயரினால் அடைந்த அடைவைஉள் நினைத்திடுந் தோறும்   
வெய்யதீ மூட்டிவிடுதல்232 ஒப் பதுநான் மிகஇவற் றால்இளைத் திட்டேன்  
வையமேல் இனிநான் இவைகளால் இளைக்க வசமிலேன் இவைஎலாம் தவிர்த்தே  
உய்யவைப் பாயேல் இருக்கின்றேன் இலையேல் உயிர்விடு கின்றனன் இன்றே.  
  
**131.** பயந்துயர் இடர்உள் மருட்சியா தியஇப் பகைஎலாம் பற்றறத் தவிர்த்தே   
நயந்தநின் அருளார்233 அமுதளித் தடியேன் நாடிஈண் டெண்ணிய எல்லாம்  
வியந்திடத் தருதல் வேண்டும்ஈ தெனது விண்ணப்பம் நின்திரு உளத்தே  
வயந்தரக் கருதித் தயவுசெய் தருள்க வள்ளலே சிற்சபை வாழ்வே.  
  
**132.** என்னுயிர் காத்தல் கடன்உனக் கடியேன் இசைத்தவிண் ணப்பம்ஏற் றருளி   
உன்னுமென் உள்ளத் துறும்பயம் இடர்கள் உறுகண்மற் றிவைஎலாம் ஒழித்தே  
நின்னருள் அமுதம் அளித்தென தெண்ணம் நிரப்பியாட் கொள்ளுதல் வேண்டும்  
மன்னுபொற் சபையில் வயங்கிய மணியே வள்ளலே சிற்சபை வாழ்வே.  
  
**133.** பரிக்கிலேன் பயமும் இடரும்வெந் துயரும் பற்றறத் தவிர்த்தருள் இனிநான்   
தரிக்கிலேன் சிறிதும்தரிக்கிலேன் உள்ளம்தரிக்கிலேன் தரிக்கிலேன் அந்தோ  
புரிக்கிலே சத்தை அகற்றிஆட் கொள்ளும் பொற்சபை அண்ணலே கருணை  
வரிக்கணேர் மடந்தை பாகனே சிவனே234 வள்ளலே சிற்சபை வாழ்வே.  
  
  
  
  * * * *  
  
  * 206\. காவியல் கருணை வடிவனே - முதற் பதிப்பு, பொ. சு. பதிப்பு.  
  * 207\. தொலைபுரிந்து, 208. உறைஉறு - முதற்பதிப்பு, பொ.சு., ச. மு. க. பதிப்புகள்.  
  * 209\. எந்தாய் கூகை வெங்குரல் செயுந்தோறும் - முதற்பதிப்பு, பொ.சு.,பி. இரா. பதிப்புகள்.  
  * 210\. விடத்தின் - ச. மு. க. பதிப்பு.  
  * 211\. செறும் - பி. இரா. பதிப்பு.  
  * 212\. துயர்களை - ச. மு. க.  
  * 213\. ஐயவோ - படிவேறுபாடு. ஆ. பா.  
  * 214\. நடுக்கமும் - படிவேறுபாடு. ஆ. பா.  
  * 215\. ஐயவோ - படிவேறுபாடு. ஆ. பா  
  * 216\. அறியும் எந்தாயே - பி. இரா. பதிப்பு.  
  * 217\. விரைவிலே - முதற்பதிப்பு, பொ. சு., ச. மு. க., பி. இரா. பதிப்பு.  
  * 218\. அசைப்பிலே - படிவேறுபாடு. ஆ. பா.  
  * 219\. சிறுகுறும் - முதற்பதிப்பு, பொ. சு., ச.மு. க. பதிப்பு.  
  * 220\. இன்புடை - ச.மு க. பதிப்பு.  
  * 221\. மிருகம் - முதற்பதிப்பு, பொ. சு., ச.மு.க., பி. இரா. பதிப்பு.  
  * 222\. ஈடு - ஒப்பு, முதற் பதிப்பு.  
  * 223\. திருவருள் - முதற் பதிப்பு, பொ. சு. பதிப்பு.  
  * 224\. அலகுறாது - குறைவுபடாது. முதற் பதிப்பு.  
  * 225\. கனியில் - பி. இரா. பதிப்பு.  
  * 226\. அறிந்ததே - முதற்பதிப்பு, பொ. சு., ச. மு. க. பதிப்பு.  
  * 227\. மைதவழ் முகில்போன் றருள்பொழி கருணை - முதற் பதிப்பு, பொ. சு., ச. மு. க.'மைதவழ் விழியென் னம்மையோர் புடைகொள் வள்ளலே' என்றும் பாடம் எனச் ச.மு.க.அடிக்குறிப்பிடுகிறார்.  
  * 228\. உற்றிடின் - முதற்பதிப்பு; பொ. சு., ச. மு. க. பதிப்பு.  
  * 229\. தெற்றென - விரைந்து. முதற்பதிப்பு.  
  * 230\. தப்பிலா - முதற்பதிப்பு., பொ.சு., ச. மு. க. பதிப்பு.  
  * 231\. இருக்கில் - பி. இரா. பதிப்பு,  
  * 232\. விடுத்தல் - முதற்பதிப்பு, பொ. சு.,ச. மு. க., பி. இரா. பதிப்பு.  
  * 233\. அருளாம் - ச. மு. க. பதிப்பு.  
  * 234\. வரிக்கணேர் இன்ப வல்லியை மணந்த - முதற்பதிப்பு, பொ. சு., ச.மு.க. பதிப்பு.  
  
ஆறாம் திருமுறை / Sixth Thirumurai  
  
##  021\. சுத்த சன்மார்க்க வேண்டுகோள்  
sutta saṉmārkka vēṇṭukōḷ  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அப்பாநான் வேண்டுதல்கேட் டருள்புரிதல் வேண்டும்   
ஆருயிர்கட் கெல்லாம்நான் அன்புசெயல் வேண்டும்  
எப்பாரும் எப்பதமும் எங்கணும்நான் சென்றே  
எந்தைநின தருட்புகழை இயம்பியிடல் வேண்டும்  
செப்பாத மேனிலைமேல் சுத்தசிவ மார்க்கம்  
திகழ்ந்தோங்க அருட்சோதி செலுத்தியிடல் வேண்டும்  
தப்பேது நான்செயினும் நீபொறுத்தல் வேண்டும்  
தலைவநினைப் பிரியாத நிலைமையும்வேண் டுவனே.  
  
**2.** ஐயாநான் வேண்டுதல்கேட் டருள்புரிதல் வேண்டும்   
அடிமுடிகண் டெந்நாளும் அனுபவித்தல் வேண்டும்  
பொய்யாத வாய்மைகளே புகன்றிடுதல் வேண்டும்  
புகன்றபடி புகன்றபடி புரிந்திடுதல் வேண்டும்  
எய்யாத279 அருட்சோதி என்கையுறல் வேண்டும்  
இறந்தஉயிர் தமைமீட்டும் எழுப்பியிடல் வேண்டும்  
நையாத வண்ணம்உயிர் காத்திடுதல் வேண்டும்  
நாயகநின் தனைப்பிரியா துறுதலும்வேண் டுவனே.  
  
**3.** அண்ணாநான் வேண்டுதல்கேட் டருள்புரிதல் வேண்டும்   
அழியாத தனிவடிவம் யானடைதல் வேண்டும்  
கண்ணார நினைஎங்கும் கண்வத்தல் வேண்டும்  
காணாத காட்சிஎலாம் கண்டுகொளல் வேண்டும்  
பண்ணார நின்றனையே பாடியுறல் வேண்டும்  
பரமானந் தப்பெருங்கூத் தாடியிடல் வேண்டும்  
உண்ணாடி உயிர்கள்உறும் துயர்தவிர்த்தல் வேண்டும்  
உனைப்பிரியா துறுகின்ற உறவதுவேண் டுவனே.  
  
**4.** அத்தாநான் வேண்டுதல்கேட் டருள்புரிதல் வேண்டும்   
அருட்பெருஞ்சோ தியைப்பெற்றே அகங்களித்தல் வேண்டும்  
செத்தாரை மீட்டும்இங்கே எழுப்பியிடல் வேண்டும்  
திருச்சபைக்கே அடிமைகளாச் செய்வித்தல் வேண்டும்  
ஒத்தாரும் உயர்ந்தாரும் தாழ்ந்தாரும் எவரும்  
ஒருமைஉளர் ஆகிஉல கியல்நடத்தல் வேண்டும்  
எத்தாலும் அழியாத வடிவதிலே நானும்  
எந்தாயும் ஒன்றாக இனிதுறல்வேண் டுவனே.  
  
**5.** அரைசேநான் வேண்டுதல்கேட் டருள்புரிதல் வேண்டும்   
அருட்பெருஞ்சோ தியைப்பெற்றே அகமகிழ்தல்வேண்டும்  
வரைசேர்எவ் வுலகமும்ஓர் ஒழுக்கமுறல் வேண்டும்  
மடிந்தாரை மீளவும்நான் வருவித்தல் வேண்டும்  
புரைசேரும் கொலைநெறியும் புலைநெறியும் சிறிதும்  
பொருந்தாமல் எவ்வுயிரும் புரிந்துவத்தல் வேண்டும்  
உரைசேர்மெய்த் திருவடிவில் எந்தாயும் நானும்  
ஒன்றாகி எஞ்ஞான்றும் ஓங்குதல்வேண் டுவனே.  
  
**6.** அடிகேள்நான் வேண்டுதல்கேட் டருள்புரிதல் வேண்டும்   
அண்டமெலாம் பிண்டமெலாம் கண்டுகொளல் வேண்டும்  
துடிசேர்எவ் வுலகமும்எத் தேவரும்எவ் வுயிரும்  
சுத்தசிவ சன்மார்க்கம் பெற்றிடுதல் வேண்டும்  
படிவானும் படைத்தல்முதல் ஐந்தொழிலும் ஞானம்  
படைத்தல்முதல் ஐந்தொழிலும் நான்புரிதல் வேண்டும்  
ஒடியாத திருவடிவில் எந்தாயும் நானும்  
ஒன்றாகி எஞ்ஞான்றும் ஓங்குதல்வேண் டுவனே.  
  
**7.** அம்மாநான் வேண்டுதல்கேட் டருள்புரிதல் வேண்டும்   
ஆணவம்ஆ தியமுழுதும் அறுத்துநிற்றல் வேண்டும்  
இம்மாலைத் தத்துவங்கள் எல்லாம்என் வசத்தே  
இயங்கிஒரு தீமையும்இல் லாதிருத்தல் வேண்டும்  
எம்மான்நான் வேண்டுதல்வேண் டாமையறல் வேண்டும்  
ஏகசிவ போகஅனு போகம்உறல் வேண்டும்  
தம்மானத் திருவடிவில் எந்தாயும் நானும்  
சார்ந்துகலந் தோங்குகின்ற தன்மையும்வேண் டுவனே.  
  
**8.** அச்சாநான் வேண்டுதல்கேட் டருள்புரிதல் வேண்டும்   
ஆறந்த நிலைகளெலாம் அறிந்தடைதல் வேண்டும்  
எச்சார்பும் ஆகிஉயிர்க் கிதம்புரிதல் வேண்டும்  
எனைஅடுத்தார் தமக்கெல்லாம் இன்புதரல் வேண்டும்  
இச்சாதி சமயவிகற் பங்களெலாம் தவிர்த்தே  
எவ்வுலகும் சன்மார்க்கப் பொதுவடைதல் வேண்டும்  
உச்சாதி அந்தமிலாத் திருவடிவில் யானும்  
உடையாயும் கலந்தோங்கும் ஒருமையும்வேண் டுவனே.  
  
**9.** அறிவாநான் வேண்டுதல்கேட் டருள்புரிதல் வேண்டும்   
ஐந்தொழில்நான் புரிந்துலகில் அருள்விளக்கல் வேண்டும்  
செறியாத கரணமெலாம் செறித்தடக்கல் வேண்டும்  
சித்தாந்த வேதாந்தப் பொதுசிறத்தல் வேண்டும்  
எறியாதென் எண்ணமெலாம் இனிதருளல் வேண்டும்  
எல்லாஞ்செய் வல்லசித்தே எனக்களித்தல் வேண்டும்  
பிறியாதென் னொடுகலந்து நீஇருத்தல் வேண்டும்  
பெருமான்நின் தனைப்பாடி ஆடுதல்வேண் டுவனே.  
  
**10.** அருளாநான் வேண்டுதல்கேட் டருள்புரிதல் வேண்டும்   
அணுத்துணையும் சினங்காமம் அடையாமை வேண்டும்  
மருளாய உலகமெலாம் மருள்நீங்கி ஞான  
மன்றிடத்தே வள்ளல்உனை வாழ்த்தியிடல் வேண்டும்  
இருளாமை உறல்வேண்டும் எனைஅடுத்தார் சுகம்வாய்ந்  
திடல்வேண்டும் எவ்வுயிரும் இன்படைதல் வேண்டும்  
பொருளாம்ஓர் திருவடிவில் உடையாயும் நானும்  
புணர்ந்துகலந் தொன்றாகிப் பொருந்துதல்வேண் டுவனே.  
  
**11.** அமலாநான் வேண்டுதல்கேட் டருள்புரிதல் வேண்டும்   
ஆடிநிற்குஞ் சேவடியைப் பாடிநிற்க வேண்டும்  
எமனாதித் தடைஎன்றும் எய்தாமை வேண்டும்  
எல்லாம்செய் வல்லதிறன் எனக்களித்தல் வேண்டும்  
கமையாதி280 அடைந்துயிர்கள் எல்லாம்சன் மார்க்கம்  
காதலித்தே திருப்பொதுவைக் களித்தேத்தல் வேண்டும்  
விமலாதி உடையஒரு திருவடிவில் யானும்  
விமலாநீ யுங்கலந்தே விளங்குதல்வேண் டுவனே.  
  
  
  
  * * * *  
  
  * 279\. எய்யாத - அறியாத. முதற்பதிப்பு.  
  * 280\. கமை - பொறுமை. முதற்பதிப்பு.  
  
ஆறாம் திருமுறை / Sixth Thirumurai  
  
##  022\. ஆன்ம தரிசனம்  
āṉma tarisaṉam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** திருஎலாம் தரும்ஓர் தெய்வமாம் ஒருவன்   
திருச்சிற்றம் பலந்திகழ் கின்றான்  
உருஎலாம் உணர்ச்சி உடல்பொருள் ஆவி  
உளஎலாம் ஆங்கவன் தனக்கே  
தெருஎலாம் அறியக் கொடுத்தனன் வேறு  
செயலிலேன் எனநினைத் திருந்தேன்  
அருஎலாம் உடையாய் நீஅறிந் ததுவே  
அடிக்கடி உரைப்பதென் நினக்கே.  
  
**2.** நினைத்தபோ தெல்லாம் நின்னையே நினைத்தேன்   
நினைப்பற நின்றபோ தெல்லாம்  
எனைத்தனி ஆக்கி நின்கணே நின்றேன்  
என்செயல் என்னஓர் செயலும்  
தினைத்தனை எனினும் புரிந்திலேன் எல்லாம்  
சிவன்செய லாம்எனப் புரிந்தேன்  
அனைத்தும்என் அரசே நீஅறிந் ததுவே  
அடிக்கடி உரைப்பதென் நினக்கே.  
  
**3.** களித்தபோ தெல்லாம் நின்இயல் உணர்ந்தே   
களித்தனன் கண்கள்நீர் ததும்பித்  
துளித்தபோ தெல்லாம் நின்அருள் நினைத்தே  
துளித்தனன் சூழ்ந்தவர் உளத்தைத்  
தெளித்தபோ தெல்லாம் நின்திறம் புகன்றே  
தெளித்தனன் செய்கைவே றறியேன்  
ஒளித்திரு வுளமே அறிந்ததிவ் வனைத்தும்  
உரைப்பதென் அடிக்கடி உனக்கே.  
  
**4.** உண்டதும் பொருந்தி உவந்ததும் உறங்கி   
உணர்ந்ததும் உலகியல் உணர்வால்  
கண்டதும் கருதிக் களித்ததும் கலைகள்  
கற்றதும் கரைந்ததும் காதல்  
கொண்டதும் நின்னோ டன்றிநான் தனித்தென்  
குறிப்பினில் குறித்ததொன் றிலையே  
ஒண்தகும் உனது திருவுளம் அறிந்த  
துரைப்பதென் அடிக்கடி உனக்கே.  
  
**5.** களவிலே களித்த காலத்தும் நீயே   
களித்தனை நான்களித் தறியேன்  
உளவிலே உவந்த போதும்நீ தானே  
உவந்தனை நான்உவந் தறியேன்  
கொளஇலே சமும்ஓர் குறிப்பிலேன் அனைத்தும்  
குறித்தனை கொண்டனை நீயே  
அளவிலே எல்லாம் அறிந்தனை அரசே  
அடிக்கடி உரைப்பதென் நினக்கே.  
  
**6.** திலகவாள் நுதலார் தமைக்கன விடத்தும்   
சிறிதும்நான் விழைந்திலேன் இந்த  
உலகவாழ் வதில்ஓர் அணுத்துணை எனினும்  
உவப்பிலேன் உலகுறு மாயைக்  
கலகவா தனைதீர் காலம்என் றுறுமோ  
கடவுளே எனத்துயர்ந் திருந்தேன்  
அலகிலாத் திறலோய் நீஅறிந் ததுநான்  
அடிக்கடி உரைப்பதென் நினக்கே.  
  
**7.** சாதியும் மதமும் சமயமும் தவிர்ந்தேன்   
சாத்திரக் குப்பையும் தணந்தேன்  
நீதியும் நிலையும் சத்தியப் பொருளும்  
நித்திய வாழ்க்கையும் சுகமும்  
ஆதியும் நடுவும் அந்தமும் இல்லா  
அருட்பெருஞ் சோதிஎன் றறிந்தேன்  
ஓதிய அனைத்தும் நீஅறிந் ததுநான்  
உரைப்பதென் அடிக்கடி உனக்கே.  
  
**8.** பித்தெலாம் உடைய உலகர்தங் கலகப்   
பிதற்றெலாம் என்றொழிந் திடுமோ  
சத்தெலாம் ஒன்றென் றுணர்ந்தசன் மார்க்க  
சங்கம்என் றோங்குமோ தலைமைச்  
சித்தெலாம் வல்ல சித்தன்என் றுறுமோ  
தெரிந்திலேன் எனத்துயர்ந் திருந்தேன்  
ஒத்தெலாம் உனது திருவுளம் அறிந்த  
துரைப்பதென் அடிக்கடி உனக்கே.  
  
**9.** ஒன்றெனக் காணும் உணர்ச்சிஎன் றுறுமோ   
ஊழிதோ றுழிசென் றிடினும்  
என்றும்இங் கிறவா இயற்கைஎன் றுறுமோ  
இயல்அருட் சித்திகள் எனைவந்  
தொன்றல்என் றுறுமோ அனைத்தும்என் வசத்தே  
உறுதல்என் றோஎனத் துயர்ந்தேன்  
உன்திரு வுளமே அறிந்ததிவ் வனைத்தும்  
உரைப்பதென் அடிக்கடி உனக்கே.  
  
**10.** கள்ளாவா தனையைக் களைந்தருள் நெறியைக்   
காதலித் தொருமையில் கலந்தே  
உள்ளவா றிந்த உலகெலாம் களிப்புற்  
றோங்குதல் என்றுவந் துறுமோ  
வள்ளலே அதுகண் டடியனேன் உள்ளம்  
மகிழ்தல்என் றோஎனத் துயர்ந்தேன்  
ஒள்ளியோய் நினது திருவுளம் அறிந்த  
துரைப்பதென் அடிக்கடி உனக்கே.  
  
  
  
ஆறாம் திருமுறை / Sixth Thirumurai  
  
##  023\. சிவ தரிசனம்  
siva tarisaṉam  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** திருஉடையாய் சிற்சபைவாழ் சிவபதியே எல்லாம்   
செய்யவல்ல தனித்தலைமைச் சித்தசிகா மணியே  
உருஉடைஎன் உயிர்க்குயிராய் ஒளிர்கின்ற ஒளியே  
உன்னுதொறும் என்னுளத்தே ஊறுகின்ற அமுதே  
அருஉடைய பெருவெளியாய் அதுவிளங்கு வெளியாய்  
அப்பாலு மாய்நிறைந்த அருட்பெருஞ்சோ தியனே  
மருஉடையாள் சிவகாம வல்லிமண வாளா  
வந்தருள்க அருட்சோதி தந்தருள்க விரைந்தே.  
  
**2.** சொல்லவனே பொருளவனே துரியபதத் தவனே   
தூயவனே நேயவனே சோதிஉரு வவனே  
நல்லவனே நன்னிதியே ஞானசபா பதியே  
நாயகனே தாயகனே நண்பவனே அனைத்தும்  
அல்லவனே ஆனவனே அம்மைஅப்பா என்னை  
ஆண்டவனே தாண்டவனே அருட்குருவே எல்லாம்  
வல்லவனே சிவகாம வல்லிமண வாளா  
மன்னவனே என்னவனே வந்தருள்க விரைந்தே.  
  
**3.** துரியநிலை துணிந்தவரும் சொல்லரும்மெய்ப் பொருளே   
சுத்தசிவா னந்தசபைச் சித்தசிகா மணியே  
பெரியசிவ பதியேநின் பெருமைஅறிந் திடவே  
பேராசைப் படுகின்றேன் பித்தர்களில் பெரியேன்  
கரியமணித் திறத்தினையும் காணவல்லேன் அல்லேன்  
கண்மணியே நின்திறத்தைக் காணுதல்வல் லேனோ  
அரியபெரும் பொருளாம்உன் அருட்சோதி எனக்கே  
அளித்தனையேல் அறிந்துகொள்வேன் அளித்திடுக விரைந்தே.  
  
**4.** மறப்பறியாப் பேரறிவில் வாய்த்தபெருஞ் சுகமே   
மலைவறியா நிலைநிரம்ப வயங்கியசெம் பொருளே  
இறப்பறியாத் திருநெறியில்254 என்னைவளர்த் தருளும்  
என்னுடைய நற்றாயே எந்தாயே நினது  
சிறப்பறியா உலகமெலாம் சிறப்பறிந்து கொளவே  
சித்தசிகா மணியேநீ சித்திஎலாம் விளங்கப்  
பிறப்பறியாப் பெருந்தவரும் வியப்பவந்து தருவாய்  
பெருங்கருணை அரசேநீ தருந்தருணம் இதுவே.  
  
**5.** முன்னுழைப்பால் உறும்எனவே மொழிகின்றார் மொழியின்   
முடிவறியேன் எல்லாம்செய் முன்னவனே நீஎன்  
தன்னுழைப்பார்த் தருள்வாயேல் உண்டனைத்தும் ஒருநின்  
தனதுசுதந் தரமேஇங் கெனதுசுதந் தரமோ  
என்னுழைப்பால் என்பயனோ இரங்கிஅரு ளாயேல்  
யானார்என் அறிவெதுமேல் என்னைமதிப் பவரார்  
பொன்னுழைப்பால் பெறலும்அரி தருள்இலையேல் எல்லாம்  
பொதுநடஞ்செய் புண்ணியநீ எண்ணியவா றாமே.  
  
**6.** விழித்துவிழித் திமைத்தாலும் சுடர்உதயம் இலையேல்   
விழிகள்விழித் திளைப்பதலால் விளைவொன்றும் இலையே  
மொழித்திறஞ்செய் தடிக்கடிநான் முடுகிமுயன் றாலும்  
முன்னவநின் பெருங்கருணை முன்னிடல்இன் றெனிலோ  
செழித்துறுநற் பயன்எதுவோ திருவுளந்தான் இரங்கில்  
சிறுதுரும்போர் ஐந்தொழிலும் செய்திடல்சத் தியமே  
பழித்துரைப்பார் உரைக்கஎலாம் பசுபதிநின் செயலே  
பரிந்தெனையும் பாடுவித்துப் பரிசுமகிழ்ந் தருளே.  
  
**7.** மாநிருபா திபர்சூழ மணிமுடிதான் பொறுத்தே   
மண்ணாள வானாள மனத்தில்நினைத் தேனோ  
தேன்ஒருவா மொழிச்சியரைத் திளைக்கவிழைந் தேனோ  
தீஞ்சுவைகள் விரும்பினனோ தீமைகள்செய் தேனோ  
நானொருபா வமும்அறியேன் நன்னிதியே எனது  
நாயகனே பொதுவிளங்கும் நடராஜ பதியே  
ஏன்ஒருமை இலர்போல்நீ இருக்கின்றாய் அழகோ  
என்ஒருமை அறியாயோ யாவும்அறிந் தாயே.  
  
**8.** பாவிமனக் குரங்காட்டம் பார்க்கமுடி யாதே   
பதிவெறுத்தேன் நிதிவெறுத்தேன் பற்றனைத்தும் தவிர்ந்தேன்  
ஆவிஉடல் பொருளைஉன்பாற் கொடுத்தேன்உன் அருட்பே  
ராசைமய மாகிஉனை அடுத்துமுயல் கின்றேன்  
கூவிஎனை ஆட்கொள்ள நினையாயோ நினது  
குறிப்பறியேன் பற்பலகால் கூறிஇளைக் கின்றேன்  
தேவிசிவ காமவல்லி மகிழும்மண வாளா  
தெருள்நிறைவான் அமுதளிக்கும் தருணம்இது தானே.  
  
**9.** கட்டவிழ்ந்த கமலம்எனக் கருத்தவிழ்ந்து நினையே   
கருதுகின்றேன் வேறொன்றும் கருதுகிலேன் இதுதான்  
சிட்டருளம் திகழ்கின்ற சிவபதியே நினது  
திருவுளமே அறிந்ததுநான் செப்புதல்என் புவிமேல்  
விட்டகுறை தொட்டகுறை இரண்டும்நிறைந் தனன்நீ  
விரைந்துவந்தே அருட்சோதி புரிந்தருளும் தருணம்  
தொட்டதுநான் துணைந்துரைத்தேன் நீஉணர்த்த உணர்ந்தே  
சொல்வதலால் என்அறிவால் சொல்லவல்லேன் அன்றே.  
  
**10.** காட்டைஎலாம் கடந்துவிட்டேன் நாட்டைஅடைந் துனது   
கடிநகர்ப்பொன் மதிற்காட்சி கண்குளிரக் கண்டேன்  
கோட்டைஎலாம் கொடிநாட்டிக் கோலமிடப் பார்த்தேன்  
கோயிலின்மேல் வாயிலிலே குறைகளெலாம் தவிர்ந்தேன்  
சேட்டைஅற்றுக் கருவிஎலாம் என்வசம்நின் றிடவே  
சித்திஎலாம் பெற்றேன்நான் திருச்சிற்றம் பலமேல்  
பாட்டைஎலாம் பாடுகின்றேன் இதுதருணம் பதியே  
பலந்தரும்என் உளந்தனிலே கலந்துநிறைந் தருளே.  
  
**11.** சித்திஎலாம் வல்லசிவ சித்தன்உளம் கலந்தான்   
செத்தாரை எழுப்புகின்ற திருநாள்கள் அடுத்த  
இத்தினமே தொடங்கிஅழி யாதநிலை அடைதற்  
கேற்றகுறி ஏற்றவிடத் திசைந்தியல்கின் றனநாம்  
சத்தியமே பெருவாழ்வில் பெருங்களிப்புற் றிடுதல்  
சந்தேகித் தலையாதே சாற்றியஎன் மொழியை  
நித்தியவான் மொழிஎன்ன நினைந்துமகிழ் தமைவாய்  
நெஞ்சேநீ அஞ்சேல்உள் அஞ்சேல்அஞ் சேலே.  
  
  
  
  * * * *  
  
  * 254\. திருநிலையில் - முதற் பதிப்பு, பொ. சு., பி. இரா.  
  
ஆறாம் திருமுறை / Sixth Thirumurai  
  
##  024\. வாதனைக் கழிவு  
vātaṉaik kaḻivu  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** பொழுது விடிந்த தினிச்சிறிதும் பொறுத்து முடியேன் எனநின்றே   
அழுது விழிகள் நீர்துளும்பக் கூவிக் கூவி அயர்கின்றேன்  
பழுது தவிர்க்கும் திருச்செவிக்குள் பட்ட திலையோ பலகாலும்  
உழுது களைத்த மாடனையேன் துணைவே றறியேன் உடையானே.  
  
**2.** உடையாய் திருஅம் பலத்தாடல் ஒருவா ஒருவா உலவாத   
கொடையாய் எனநான் நின்றனையே கூவிக் கூவி அயர்கின்றேன்  
தடையா யினதீர்த் தருளாதே தாழ்க்கில் அழகோ புலைநாயிற்  
கடையாய்த் திரிந்தேன் கலங்குதல்சம் மதமோ கருணைக் கருத்தினுக்கே.  
  
**3.** கருணைக் கருத்து மலர்ந்தெனது கலக்க மனைத்துந் தவிர்த்தேஇத்   
தருணத் தருளா விடில்அடியேன் தரியேன் தளர்வேன் தளர்வதுதான்  
அருணச் சுடரே நின்னருளுக் கழகோ அழகென் றிருப்பாயேல்  
தெருணற் பதஞ்சார் அன்பரெலாம்236 சிரிப்பார் நானும் திகைப்பேனே.  
  
**4.** திகைப்பார் திகைக்க நான்சிறிதும் திகையேன் எனநின் திருவடிக்கே   
வகைப்பா மாலை சூட்டுகின்றேன் மற்றொன் றறியேன் சிறியேற்குத்  
தகைப்பா ரிடைஇத் தருணத்தே தாராய் எனிலோ பிறரெல்லாம்  
நகைப்பார் நகைக்க உடம்பினைவைத் திருத்தல் அழகோ நாயகனே.  
  
**5.** நாயிற் கடையேன் கலக்கமெலாம் தவிர்த்து நினது நல்லருளை   
ஈயிற் கருணைப் பெருங்கடலே என்னே கெடுவ தியற்கையிலே  
தாயிற் பெரிதும்237 தயவுடையான் குற்றம் புரிந்தோன் தன்னையும்ஓர்  
சேயிற் கருதி அணைத்தான்என் றுரைப்பா ருனைத்தான் தெரிந்தோரே.  
  
**6.** தெரிந்த பெரியர்க் கருள்புரிதல் சிறப்பென் றுரைத்த தெய்வமறை   
திரிந்த சிறியர்க் கருள்புரிதல் சிறப்பிற் சிறப்பென் றுரைத்தனவே  
புரிந்தம் மறையைப் புகன்றவனும் நீயே என்றால் புண்ணியனே  
விரிந்த மனத்துச் சிறியேனுக் கிரங்கி அருளல் வேண்டாவோ.  
  
**7.** வேண்டார் உளரோ நின்னருளை மேலோ ரன்றிக் கீழோரும்   
ஈண்டார் வதற்கு வேண்டினரால் இன்று புதிதோ யான்வேண்டல்  
தூண்டா விளக்கே திருப்பொதுவிற் சோதி மணியே ஆறொடுமூன்  
றாண்டா வதிலே முன்னென்னை ஆண்டாய் கருணை அளித்தருளே.  
  
**8.** அருளே வடிவாம் அரசேநீ அருளா விடில்இவ் வடியேனுக்   
கிருளே தொலைய அருளளிப்பார் எவரே எல்லாம் வல்லோய்நின்  
பொருளேய் வடிவிற் கலைஒன்றே புறத்தும் அகத்தும் புணர்ந்தெங்குந்  
தெருளே யுறஎத் தலைவருக்குஞ் சிறந்த அருளாய்த் திகழ்வதுவே.  
  
**9.** திகழ்ந்தார் கின்ற திருப்பொதுவில் சிவமே நின்னைத் தெரிந்துகொண்டு   
புகழ்ந்தார் தம்மைப் பொறுத்திடவும் புன்மை அறிவால் பொய்உரைத்தே  
இகழ்ந்தேன் தனைக்கீழ் வீழ்த்திடவும் என்னே புவிக்கிங் கிசைத்திலைநீ  
அகழ்ந்தார் தமையும் பொறுக்கஎன அமைத்தாய் எல்லாம் அமைத்தாயே.  
  
**10.** எல்லாம் வகுத்தாய் எனக்கருளில் யாரே தடுப்பார் எல்லாஞ்செய்   
வல்லான் வகுத்த வண்ணம்என மகிழ்வார் என்கண் மணியேஎன்  
சொல்லா னவையும் அணிந்துகொண்ட துரையே சோதித் திருப்பொதுவில்  
நல்லாய் கருணை நடத்தரசே தருணம் இதுநீ நயந்தருளே.  
  
**11.** நயந்த கருணை நடத்தரசே ஞான அமுதே நல்லோர்கள்   
வியந்த மணியே மெய்யறிவாம் விளக்கே என்னை விதித்தோனே  
கயந்த மனத்தேன் எனினும்மிகக் கலங்கி நரகக் கடுங்கடையில்  
பயந்த பொழுதும் தாழ்த்திருத்தல் அழகோ கடைக்கண் பார்த்தருளே.  
  
**12.** பார்த்தார் இரங்கச் சிறியேன்நான் பாவி மனத்தால் பட்டதுயர்   
தீர்த்தாய் அந்நாள் அதுதொடங்கித் தெய்வந் துணைஎன் றிருக்கின்றேன்  
சேர்த்தார்238 உலகில் இந்நாளில் சிறியேன் தனைவெந் துயர்ப்பாவி  
ஈர்த்தால் அதுகண் டிருப்பதுவோ கருணைக் கழகிங் கெந்தாயே.  
  
**13.** தாயே எனைத்தான் தந்தவனே தலைவா ஞான சபாபதியே   
பேயேன் செய்த பெருங்குற்றம் பொறுத்தாட் கொண்ட பெரியோனே  
நீயே இந்நாள் முகமறியார் நிலையில் இருந்தால் நீடுலகில்  
நாயே அனையேன் எவர்துணைஎன் றெங்கே புகுவேன் நவிலாயே.  
  
**14.** ஆயேன் வேதா கமங்களைநன் கறியேன் சிறியேன் அவலமிகும்   
பேயேன் எனினும் வலிந்தென்னைப் பெற்ற கருணைப் பெருமானே  
நீயே அருள நினைத்தாயேல் எல்லா நலமும் நிரம்புவன்நான்  
காயே எனினும் கனிஆகும் அன்றே நினது கருணைக்கே.  
  
**15.** கருணா நிதியே என்இரண்டு கண்ணே கண்ணிற் கலந்தொளிரும்   
தெருணா டொளியே வெளியேமெய்ச் சிவமே சித்த சிகாமணியே  
இருணா டுலகில் அறிவின்றி இருக்கத் தரியேன் இதுதருணம்  
தருணா அடியேற் கருட்சோதி தருவாய் என்முன் வருவாயே.  
  
**16.** வருவாய் என்கண் மணிநீஎன் மனத்திற் குறித்த வண்ணமெலாம்   
தருவாய் தருணம் இதுவேமெய்த் தலைவா ஞான சபாபதியே  
உருவாய்239 சிறிது தாழ்க்கில்உயிர் ஒருவும் உரைத்தேன் என்னுடைவாய்  
இருவாய் அலநின் திருவடிப்பாட் டிசைக்கும் ஒருவாய் இசைத்தேனே.  
  
**17.** தேனே திருச்சிற் றம்பலத்தில் தெள்ளா ரமுதே சிவஞான   
வானே ஞான சித்தசிகா மணியே என்கண் மணியேஎன்  
ஊனே புகுந்தென் உளங்கலந்த உடையாய் அடியேன் உவந்திடநீ  
தானே மகிழ்ந்து தந்தாய்இத் தருணம் கைம்மா றறியேனே.  
  
**18.** அறியேன் சிறியேன் செய்தபிழை அனைத்தும் பொறுத்தாய் அருட்சோதிக்   
குறியே குணமே பெறஎன்னைக் குறிக்கொண் டளித்தாய் சன்மார்க்க  
நெறியே விளங்க எனைக்கலந்து நிறைந்தாய் நின்னை ஒருகணமும்  
பிறியேன் பிறியேன் இறவாமை பெற்றேன் உற்றேன் பெருஞ்சுகமே.  
  
**19.** சுகமே நிரம்பப் பெருங்கருணைத் தொட்டில் இடத்தே எனைஅமர்த்தி   
அகமே விளங்கத் திருஅருளா ரமுதம் அளித்தே அணைத்தருளி  
முகமே மலர்த்திச் சித்திநிலை முழுதும் கொடுத்து மூவாமல்  
சகமேல்240 இருக்கப் புரிந்தாயே தாயே என்னைத் தந்தாயே.  
  
**20.** தந்தாய் இன்றும் தருகின்றாய் தருவாய் மேலுந் தனித்தலைமை   
எந்தாய் நினது பெருங்கருணை என்என் றுரைப்பேன் இவ்வுலகில்  
சிந்தா குலந்தீர்த் தருள்எனநான் சிறிதே கூவு முன்என்பால்  
வந்தாய் கலந்து மகிழ்கின்றாய் எனது பொழுது வான்பொழுதே.  
  
  
  
  * * * *  
  
  * 235\. பலநாளும் - ச. மு. க. பதிப்பு.  
  * 236\. அடியரெலாம் - முதற்பதிப்பு, பொ. சு., ச. மு. க., பி. இரா.  
  * 237\. தாயிற் பெரிய - முதற்பதிப்பு, பொ. சு., பி. இரா.  
  * 238\. சேர்த்தாய் - முதற்பதிப்பு, பொ. சு., ச. மு. க., பி. இரா.  
  * 239\. ஒருவா - ச. மு. க.  
  * 240\. சகமே - முதற்பதிப்பு, பொ. சு., ச.மு.க.  
  
ஆறாம் திருமுறை / Sixth Thirumurai  
  
##  025\. அனுபோக நிலயம்  
aṉupōka nilayam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** இனிப்பிரிந் திறையும் இருக்கலேன் பிரிவை   
எண்ணினும் ஐயவோ மயங்கிப்  
பனிப்பில்என் உடம்பும் உயிரும்உள் உணர்வும்  
பரதவிப் பதைஅறிந் திலையோ  
தனிப்படு ஞான வெளியிலே இன்பத்  
தனிநடம் புரிதனித் தலைவா  
கனிப்பயன் தருதற் கிதுதகு தருணம்  
கலந்தருள் கலந்தருள் எனையே.  
  
**2.** பிரிந்தினிச் சிறிதும் தரிக்கலேன் பிரிவைப்   
பேசினும் நெய்விடுந் தீப்போல்  
எரிந்துளங் கலங்கி255 மயங்கல்கண் டிலையோ  
எங்கணும் கண்ணுடை எந்தாய்  
புரிந்தசிற் பொதுவில் திருநடம் புரியும்  
புண்ணியா என்னுயிர்த் துணைவா  
கரந்திடா256 துறுதற் கிதுதகு தருணம்  
கலந்தருள் கலந்தருள் எனையே.  
  
**3.** மேலைஏ காந்த வெளியிலே நடஞ்செய்   
மெய்யனே ஐயனே எனக்கு  
மாலையே அணிந்த மகிழ்நனே எல்லாம்  
வல்லனே நல்லனே அருட்செங்  
கோலையே நடத்தும் இறைவனே ஓர்எண்  
குணத்தனே இனிச்சகிப் பறியேன்  
காலையே தருதற் கிதுதகு தருணம்  
கலந்தருள் கலந்தருள் எனையே.  
  
**4.** பண்டுகொண் டெனைத்தான் பிழைகுறி யாத   
பண்பனே திருச்சிற்றம் பலத்தே  
தொண்டுகொண் டடியர் களிக்கநின் றாடும்  
தூயனே நேயனே பிரமன்  
விண்டுகண் டறியா முடிஅடி எனக்கே  
விளங்குறக் காட்டிய விமலா  
கண்டுகொண் டுறுதற் கிதுதகு தருணம்  
கலந்தருள் கலந்தருள் எனையே.  
  
**5.** தனித்துணை எனும்என் தந்தையே தாயே   
தலைவனே சிற்சபை தனிலே  
இனித்ததெள் ளமுதே என்னுயிர்க் குயிரே  
என்னிரு கண்ணுள்மா மணியே  
அனித்தமே நீக்கி ஆண்டஎன் குருவே  
அண்ணலே இனிப்பிரி வாற்றேன்  
கனித்துணை தருதற் கிதுதகு தருணம்  
கலந்தருள் கலந்தருள் எனையே.  
  
**6.** துன்பெலாம் தவிர்க்கும் திருச்சிற்றம் பலத்தே   
சோதியுட் சோதியே அழியா  
இன்பெலாம் அளிக்கும் இறைவனே என்னை  
ஈன்றநல் தந்தையே தாயே  
அன்பெலாம் ஆகி நிறைந்ததோர் நிறைவே  
அண்ணலே இனிப்பிரி வாற்றேன்  
பொன்பதந் தருதற் கிதுதகு தருணம்  
புணர்ந்தருள் புணர்ந்தருள் எனையே.  
  
**7.** ஏதும்ஒன் றறியாப் பேதையாம் பருவத்   
தென்னைஆட் கொண்டெனை உவந்தே  
ஓதும்இன் மொழியால் பாடவே பணிந்த  
ஒருவனே என்னுயிர்த் துணைவா  
வேதமும் பயனும் ஆகிய பொதுவில்  
விளங்கிய விமலனே ஞான  
போதகம் தருதற் கிதுதகு தருணம்  
புணர்ந்தருள் புணர்ந்தருள் எனையே.  
  
**8.** எண்ணிய எனதுள் எண்ணமே எண்ணத்   
திசைந்தபே ரின்பமே யான்தான்  
பண்ணிய தவமே தவத்துறும் பலனே  
பலத்தினால் கிடைத்தஎன் பதியே  
தண்ணிய மதியே மதிமுடி அரசே  
தனித்தசிற் சபைநடத் தமுதே  
புண்ணியம் அளித்தற் கிதுதகு தருணம்  
புணர்ந்தருள் புணர்ந்தருள் எனையே.  
  
**9.** மலப்பகை தவிர்க்கும் தனிப்பொது மருந்தே   
மந்திர மேஒளிர் மணியே  
நிலைப்பட எனைஅன் றாண்டருள் அளித்த  
நேயனே தாயனை யவனே  
பலப்படு பொன்னம் பலத்திலே நடஞ்செய்  
பரமனே பரமசிற் சுகந்தான்  
புலப்படத் தருதற் கிதுதகு தருணம்  
புணர்ந்தருள் புணர்ந்தருள் எனையே.  
  
**10.** களிப்புறும் அடியேன் கையிலே கிடைத்த   
கற்பகத் தீஞ்சுவைக் கனியே  
வெளிப்புறத் தோங்கும் விளக்கமே அகத்தே  
விளங்கும்ஓர் விளக்கமே எனக்கே  
ஒளிப்பிலா தன்றே அளித்தசிற் பொதுவில்  
ஒருவனே இனிப்பிரி வாற்றேன்  
புளிப்பற இனித்தற் கிதுதகு தருணம்  
புணர்ந்தருள் புணர்ந்தருள் எனையே.  
  
  
  
  * * * *  
  
  * 255\. கருகி - முதற் பதிப்பு, பொ. சு., பி. இரா., ச. மு. க.  
  * 256\. கரைந்திடாது - முதற்பதிப்பு, பொ. சு., ச. மு. க.  
  
ஆறாம் திருமுறை / Sixth Thirumurai  
  
##  026\. தற்போத இழப்பு  
taṟpōta iḻappu  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அவ்வண்ணம் பழுத்தவரும் அறிந்திலர்சற் றெனினும்   
அறிந்தனம்ஓர் சிறிதுகுரு அருளாலே அந்தச்  
செவ்வண்ணம் பழுத்ததனித் திருவுருக்கண் டெவர்க்கும்  
தெரியாமல் இருப்பம்எனச் சிந்தனைசெய் திருந்தேன்  
இவ்வண்ணம் இருந்தஎனைப் பிறர்அறியத் தெருவில்  
இழுத்துவிடுத் ததுகடவுள் இயற்கைஅருட் செயலோ  
மவ்வண்ணப் பெருமாயை தன்செயலோ அறியேன்  
மனம்ஆலை பாய்வதுகாண் மன்றில்நடத் தரசே.  
  
**2.** கள்ளிருந்த மலர்இதழிச் சடைக்கனிநின் வடிவம்   
கண்டுகொண்டேன் சிறிதடியேன் கண்டுகொண்ட படியே  
நள்ளிருந்த வண்ணம்இன்னும் கண்டுகண்டு களித்தே  
நாடறியா திருப்பம்என்றே நன்றுநினைந் தொருசார்  
உள்ளிருந்த எனைத்தெருவில் இழுத்துவிடுத் ததுதான்  
உன்செயலோ பெருமாயை தன்செயெலோ அறியேன்  
வள்ளிருந்த குணக்கடையேன் இதைநினைக் குந்தோறும்  
மனம்ஆலை பாய்வதுகாண் மன்றில்நடத் தரசே.  
  
**3.** இகத்திருந்த வண்ணம்எலாம் மிகத்திருந்த அருட்பே   
ரின்பவடி வம்சிறியேன் முன்புரிந்த தவத்தால்  
சகத்திருந்தார் காணாதே சிறிதுகண்டு கொண்ட  
தரம்நினைந்து பெரிதின்னும் தான்காண்பேம் என்றே  
அகத்திருந்த எனைப்புறத்தே இழுத்துவிடுத் ததுதான்  
ஆண்டவநின் அருட்செயலோ மருட்செயலோ அறியேன்  
மகத்திருந்தார் என்அளவில் என்நினைப்பார் அந்தோ  
மனம்ஆலை பாய்வதுகாண் மன்றில்நடத் தரசே.  
  
**4.** கருங்களிறு போல்மதத்தால் கண்சொருக்கி வீணே   
காலம்எலாம் கழிக்கின்ற கடையர்கடைத் தலைவாய்  
ஒருங்குசிறி யேன்தனைமுன் வலிந்தருளே வடிவாய்  
உள்அமர்ந்தே உள்ளதனை உள்ளபடி உணர்த்திப்  
பெருங்கருணை யால்அளித்த பேறதனை இன்னும்  
பிறர்அறியா வகைபெரிதும் பெறதும்என உள்ளே  
மருங்கிருந்த எனைவெளியில் இழுத்துவிட்ட தென்னோ  
மனம்ஆலை பாய்வதுகாண் மன்றில்நடத் தரசே.  
  
**5.** நாடுகின்ற மறைகள்எலாம் நாம்அறியோம் என்று   
நாணிஉரைத் தலமரவே நல்லமணி மன்றில்  
ஆடுகின்ற சேவடிகண் டானந்தக் கடலில்  
ஆடும்அன்பர் போல்நமக்கும் அருள்கிடைத்த தெனினும்  
வீடுகின்ற பிறர்சிறிதும் அறியாமல் இருக்க  
வேண்டும்என இருந்தஎன்னை வெளியில்இழுத் திட்டு  
வாடுகின்ற வகைபுரிந்த விதியைநினைந் தையோ  
மனம்ஆலை பாய்வதுகாண் மன்றில்நடத் தரசே.  
  
**6.** நதிகலந்த சடைஅசையத் திருமேனி விளங்க   
நல்லதிருக் கூத்தாட வல்லதிரு வடிகள்  
கதிகலந்து கொளச்சிறியேன் கருத்திடையே கலந்து  
கள்ளமற உள்ளபடி காட்டிடக்கண் டின்னும்  
பதிகலந்து கொளும்மட்டும் பிறர்அறியா திருக்கப்  
பரிந்துள்ளே இருந்தஎன்னை வெளியில் இழுத் திட்டு  
மதிகலந்து கலங்கவைத்த விதியைநினைந் தையோ  
மனம்ஆலை பாய்வதுகாண் மன்றில்நடத் தரசே.  
  
**7.** மஞ்சனைய குழலம்மை எங்கள்சிவ காம   
வல்லிமகிழ் திருமேனி வண்ணமது சிறிதே  
நஞ்சனைய கொடியேன்கண் டிடப்புரிந்த அருளை  
நாடறியா வகைஇன்னும் நீடநினைத் திருந்தேன்  
அஞ்சனைய பிறர்எல்லாம் அறிந்துபல பேசி  
அலர்தூற்ற அளியஎனை வெளியில்இழுத் திட்டு  
வஞ்சனைசெய் திடவந்த விதியைநினைந் தையோ  
மனம்ஆலை பாய்வதுகாண் மன்றில்நடத் தரசே.  
  
**8.** அரிபிரமர் உருத்திரரும் அறிந்துகொள மாட்டா   
தலமரவும் ஈதென்ன அதிசயமோ மலத்தில்  
புரிபுழுவில் இழிந்தேனைப் பொருளாக்கி அருளாம்  
பொருள்அளிக்கப் பெற்றனன்இப் புதுமைபிறர் அறியா  
துரிமைபெற இருப்பன்என உள்இருந்த என்னை  
உலகறிய வெளியில்இழுத் தலகில்விருத் தியினால்  
வரிதலையிட் டாட்டுகின்ற விதியைநினைந் தையோ  
மனம்ஆலை பாய்வதுகாண் மன்றில் நடத் தரசே.  
  
**9.** விழற்கிறைத்துக் களிக்கின்ற வீணர்களிற் சிறந்த   
வினைக்கொடியேம் பொருட்டாக விரும்பிஎழுந் தருளிக்  
கழற்கிசைந்த பொன்அடிநம் தலைமேலே அமைத்துக்  
கருணைசெயப் பெற்றனம்இக் கருணைநம்மை இன்னும்  
நிழற்கிசைத்த மேல்நிலையில் ஏற்றும்என மகிழ்ந்து  
நின்றஎன்னை வெளியில்இழுத் துலகவியா பார  
வழக்கில்வளைத் தலைக்கவந்த விதியைநினைந் தையோ  
மனம்ஆலை பாய்வதுகாண் மன்றில்நடத் தரசே.  
  
**10.** அடிபிடித்துத் திரிகின்ற மறைகள்எலாம் காணா   
அருள்வடிவைக் காட்டிநம்மை ஆண்டுகொண்ட கருணைக்  
கொடிபிடித்த குருமணியைக் கூடுமட்டும் வேறோர்  
குறிப்பின்றி இருப்பம்எனக் கொண்டகத்தே இருந்தேன்  
படிபிடித்த பலர்பலவும் பகர்ந்திடஇங் கெனைத்தான்  
படுவழக்கிட் டுலகியலாம் வெளியில்இழுத் தலைத்தே  
மடிபிடித்துப் பறிக்கவந்த விதியைநினைந் தையோ  
மனம்ஆலை பாய்வதுகாண் மன்றில் நடத் தரசே.  
  
  
  
ஆறாம் திருமுறை / Sixth Thirumurai  
  
##  027\. மாயையின் விளக்கம்  
māyaiyiṉ viḷakkam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** திடுக்கற எனைத்தான் வளர்த்திடப் பரையாம்   
செவிலிபாற் சேர்த்தனை அவளோ  
எடுக்கவும் நினையாள் படுக்கவும் ஒட்டாள்  
என்செய்வேன் இன்னும்என் னிடைப்பால்  
மடுக்கநற் றாயும் வந்திலள் நீயும்  
வந்தெனைப் பார்த்திலை அந்தோ  
தடுக்கருங் கருணைத் தந்தையே தளர்ந்தேன்  
தனையனேன் தளர்ந்திடல் அழகோ.  
  
**2.** தளர்ந்திடேல் மகனே என்றெனை எடுத்தோர்   
தாய்கையில் கொடுத்தனை அவளோ  
வளர்ந்திடா வகையே நினைத்தனள் போன்று  
மாயமே புரிந்திருக் கின்றாள்  
கிளர்ந்திட எனைத்தான் பெற்றநற் றாயும்  
கேட்பதற் கடைந்திலன் அந்தோ  
உளந்தரு கருணைத் தந்தையே நீயும்  
உற்றிலை பெற்றவர்க் கழகோ.  
  
**3.** தாங்கஎன் தனைஓர் தாய்கையில் கொடுத்தாய்   
தாயவள் நான்தனித் துணர்ந்து  
தூங்கவும் ஒட்டாள் எடுக்கவும் துணியாள்  
சூதையே நினைத்திருக் கின்றாள்  
ஓங்குநற் றாயும் வந்திலாள் அந்தோ  
உளந்தளர் வுற்றனன் நீயும்  
ஈங்குவந் திலையேல் என்செய்கேன் இதுதான்  
எந்தைநின் திருவருட் கழகோ.  
  
**4.** அத்தநீ எனைஓர் தாய்கையில் கொடுத்தாய்   
ஆங்கவள் மகள்கையில் கொடுத்தாள்  
நித்திய மகள்ஓர் நீலிபாற் கொடுத்தாள்  
நீலியோ தன்புடை ஆடும்  
தத்துவ மடவார் தங்கையில் கொடுத்தாள்  
தனித்தனி அவர்அவர் எடுத்தே  
கத்தவெம் பயமே காட்டினர் நானும்  
கலங்கினேன் கலங்கிடல் அழகோ.  
  
**5.** வாங்கிய செவிலி அறிவொடும் துயிற்ற   
மகள்கையில் கொடுத்தனன் எனைத்தான்  
ஈங்கிவள் கருத்தில் எதுநினைத் தனளோ  
என்செய்வேன் என்னையே உணர்ந்து  
தூங்கவும் ஒட்டாள் அடிக்கடி கிள்ளித்  
தொட்டிலும் ஆட்டிடு கின்றாள்  
ஏங்குறு கின்றேன் பிள்ளைதன் அருமை  
ஈன்றவர் அறிவரே எந்தாய்.  
  
**6.** வலத்திலே செவிலி எடுத்திடச் சோம்பி   
மக்கள்பால் காட்டிவிட் டிருந்தாள்  
மலத்திலே உழைத்துக் கிடந்தழல் கேட்டும்  
வந்தெனை எடுத்திலார் அவரும்  
இலத்திலே கூடி ஆடுகின் றனர்நான்  
என்செய்வேன் என்னுடை அருமை  
நிலத்திலே அவர்கள் அறிந்திலார் பெற்றோய்  
நீயும்இங் கறிந்திலை யேயோ.  
  
**7.** தும்மினேன் வெதும்பித் தொட்டிலிற் கிடந்தே   
சோர்ந்தழு திளைத்துமென் குரலும்  
கம்மினேன் செவிலி அம்மிபோல் அசையாள்  
காதுறக் கேட்டிருக் கின்றாள்  
செம்மியே மடவார் கொம்மியே பாடிச்  
சிரித்திருக் கின்றனர் அந்தோ  
இம்மியே எனினும் ஈந்திடார் போல  
இருப்பதோ நீயும்எந் தாயே.  
  
**8.** துருவிலா வயிரத் தொட்டிலே தங்கத்   
தொட்டிலே பலஇருந் திடவும்  
திருவிலாப் பொத்தைத் தொட்டிலிற் செவிலி  
சிறியனைக் கிடத்தினள் எந்தாய்  
பிரிவிலாத் தனிமைத் தலைவநீ பெற்ற  
பிள்ளைநான் எனக்கிது பெறுமோ  
கருவிலாய் நீஇத் தருணம்வந் திதனைக்  
கண்டிடில் சகிக்குமோ நினக்கே.  
  
**9.** காய்ந்திடு மனத்தாள் போன்றனள் சிறிதும்   
கனிவிலாள் காமமா திகளாம்  
பாய்ந்திடு வேடப் பயல்களால் எனக்குப்  
பயம்புரி வித்தனள் பலகால்  
தேய்ந்திடு மதிஎன் றெண்ணினாள் குறையாத்  
திருமதி எனநினைந் தறியாள்  
சாய்ந்தஇச் செவிலி கையிலே என்னைத்  
தந்தது சாலும்எந் தாயே.  
  
**10.** ஞானஆ னந்த வல்லியாம் பிரியா   
நாயகி யுடன்எழுந் தருளி  
ஈனம்ஆர் இடர்நீத் தெடுத்தெனை அணைத்தே  
இன்னமு தனைத்தையும் அருத்தி  
ஊனம்ஒன் றில்லா தோங்குமெய்த் தலத்தில்  
உறப்புரிந் தெனைப்பிரி யாமல்  
வானமும் புவியும் மதிக்கவாழ்ந் தருள்க  
மாமணி மன்றில்எந் தாயே.  
  
  
  
ஆறாம் திருமுறை / Sixth Thirumurai  
  
##  028\. அபயத் திறன்  
apayat tiṟaṉ  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** ஆடக மணிப்பொற் குன்றமே என்னை   
ஆண்டுகொண் டருளி பொருளே  
வீடகத் தேற்றும் விளக்கமே விளக்கின்  
மெய்யொளிக் குள்ளொளி வியப்பே  
வாடகச் சிறியேன் வாட்டங்கள் எல்லாம்  
தவிர்த்தருள் வழங்கிய மன்றில்  
நாடகக் கருணை நாதனே உன்னை  
நம்பினேன் கைவிடேல் எனையே.  
  
**2.** வட்டவான் சுடரே வளரொளி விளக்கே   
வயங்குசிற் சோதியே அடியேன்  
இட்டமே இட்டத் தியைந்துளே கலந்த  
இன்பமே என்பெரும் பொருளே  
கட்டமே தவிர்த்திங் கென்னைவாழ் வித்த  
கடவுளே கனகமன் றகத்தே  
நட்டமே புரியும் பேரரு ளரசே  
நம்பினேன் கைவிடேல் எனையே.  
  
**3.** புல்லவா மனத்தேன் என்னினும் சமயம்   
புகுதவா பொய்ந்நெறி ஒழுக்கம்  
சொல்லவா பிறரைத் துதிக்கவா சிறிதோர்  
சொப்பனத் தாயினும் நினையேன்  
கல்லவா மனத்தோர் உறவையுங் கருதேன்  
கனகமா மன்றிலே நடிக்கும்  
நல்லவா எல்லாம் வல்லவா உனையே  
நம்பினேன் கைவிடேல் எனையே.  
  
**4.** புண்படா உடம்பும் புரைபடா மனமும்   
பொய்படா ஒழுக்கமும் பொருந்திக்  
கண்படா திரவும் பகலும்நின் தனையே  
கருத்தில்வைத் தேத்துதற் கிசைந்தேன்  
உண்பனே எனினும் உடுப்பனே எனினும்  
உலகரை நம்பிலேன் எனது  
நண்பனே நலஞ்சார் பண்பனே உனையே  
நம்பினேன் கைவிடேல் எனையே.  
  
**5.** புண்ணிலே புகுந்த கோல்எனத் துயரம்   
புகுந்தெனைக் கலக்கிய போதும்  
கண்ணிலே எனது கருத்திலே கலந்த  
கருத்தனே நின்றனை அல்லால்  
மண்ணிலே வயங்கும் வானிலே பிறரை  
மதித்திலேன் மதிக்கின்றார் தமையும்  
நண்ணிலேன் வேறொன் றெண்ணிலேன் உனையே  
நம்பினேன் கைவிடேல் எனையே.  
  
**6.** ஊன்பெறும் உயிரும் உணர்ச்சியும் அன்பும்   
ஊக்கமும் உண்மையும் என்னைத்  
தான்பெறு தாயும் தந்தையும் குருவும்  
தனிப்பெருந் தெய்வமுந் தவமும்  
வான்பெறு பொருளும் வாழ்வும்நற் றுணையும்  
மக்களும் மனைவியும் உறவும்  
நான்பெறு நண்பும் யாவும்நீ என்றே  
நம்பினேன் கைவிடேல் எனையே.  
  
**7.** வாட்டமும் துயரும் அச்சமும் தவிர்த்தென்   
வடிவமும் வண்ணமும் உயிரும்  
தேட்டமும் நீயே கொண்டுநின் கருணைத்  
தேகமும் உருவும்மெய்ச் சிவமும்  
ஈட்டமும் எல்லாம் வல்லநின் னருட்பே  
ரின்பமும் அன்பும்மெய்ஞ் ஞான  
நாட்டமும் கொடுத்துக் காப்பதுன் கடன்நான்  
நம்பினேன் கைவிடேல் எனையே.  
  
**8.** வம்பனேன் பிறர்போல் வையமும் வானும்   
மற்றவும் மதித்திலேன் மதஞ்சார்  
உம்பனேர் அகங்கா ரந்தவிர்ந் தெல்லா  
உலகமும் வாழ்கவென் றிருந்தேன்  
செம்பொனே கருணைத் தெய்வமே எல்லாம்  
செயவல்ல சித்தனே சிவனே  
நம்பனே ஞான நாதனே உனையே  
நம்பினேன் கைவிடேல் எனையே.  
  
**9.** ஆயகால் இருந்தும் நடந்திட வலியில்   
லாமையால் அழுங்குவார் எனஉண்  
மேயகால் இருந்தும் திருவருள் உறஓர்  
விருப்பிலா மையின்மிக மெலிந்தேன்  
தீயகான் விலங்கைத் தூயமா னிடஞ்செய்  
சித்தனே சத்திய சபைக்கு  
நாயகா உயிர்க்கு நயகா உனையே  
நம்பினேன் கைவிடேல் எனையே.  
  
**10.** அற்றமும் மறைக்கும் அறிவிலா தோடி   
ஆடிய சிறுபரு வத்தே  
குற்றமும் குணங்கொண் டென்னைஆட் கொண்ட  
குணப்பெருங் குன்றமே குருவே  
செற்றமும் விருப்பும் தீர்த்தமெய்த் தவர்தம்  
சிந்தையில் இனிக்கின்ற தேனே  
நற்றக வுடைய நாதனே உனையே  
நம்பினேன் கைவிடேல் எனையே.  
  
**11.** படம்புரி பாம்பிற் கொடியனேன் கொடிய   
பாவியிற் பாவியேன் தீமைக்  
கிடம்புரி மனத்தேன் இரக்கம்ஒன் றில்லேன்  
என்னினும் துணைஎந்த விதத்தும்  
திடம்புரி நின்பொன் அடித்துணை எனவே  
சிந்தனை செய்திருக் கின்றேன்  
நடம்புரி கருணை நாயகா உனையே  
நம்பினேன் கைவிடேல் எனையே.  
  
**12.** படித்தனன் உலகப் படிப்பெலாம் மெய்ந்நூல்   
படித்தவர் தங்களைப் பார்த்து  
நொடித்தனன் கடிந்து நோக்கினேன் காம  
நோக்கினேன் பொய்யர்தம் உறவு  
பிடித்தனன் உலகில் பேதையர் மயங்கப்  
பெரியரில் பெரியர்போல் பேசி  
நடித்தனன் எனினும் நின்னடித் துணையே  
நம்பினேன் கைவிடேல் எனையே.  
  
**13.** பஞ்சுநேர் உலகப் பாட்டிலே மெலிந்த   
பாவியேன் சாவியே போன  
புஞ்செயே அனையேன் புழுத்தலைப் புலையேன்  
பொய்யெலாம் பூரித்த வஞ்ச  
நெஞ்சினேன் பாப நெறியினேன் சினத்தில்  
நெடியனேன் கொடியனேன் காம  
நஞ்சினேன் எனினும் அஞ்சினேன் உனையே  
நம்பினேன் கைவிடேல் எனையே.  
  
**14.** கயந்துளே உவட்டும் காஞ்சிரங் காயில்   
கடியனேன் காமமே கலந்து  
வியந்துளே மகிழும் வீணனேன் கொடிய  
வெகுளியேன் வெய்யனேன் வெறியேன்  
மயர்ந்துளேன் உலக வாழ்க்கையை மனையை  
மக்களை ஒக்கலை மதித்தே  
நயந்துளேன் எனினும் பயந்துளேன் உனையே  
நம்பினேன் கைவிடேல் எனையே.  
  
**15.** ஓடினேன் பெரும்பே ராசையால் உலகில்   
ஊர்தொறும் உண்டியே உடையே  
தேடினேன் காமச் சேற்றிலே விழுந்து  
தியங்கினேன் மயங்கினேன் திகைத்து  
வாடினேன் சிறிய வாரியான் மகிழ்ந்தேன்  
வஞ்சமே பொருளென மதித்து  
நாடினேன் எனினும் பாடினேன் உனையே  
நம்பினேன் கைவிடேல் எனையே.  
  
**16.** காட்டிலே திரியும் விலங்கினிற் கடையேன்   
கைவழக் கத்தினால் ஒடிந்த  
ஓட்டிலே எனினும் ஆசைவிட் டறியேன்  
உலுத்தனேன் ஒருசிறு துரும்பும்  
ஏட்டிலே எழுதிக் கணக்கிட்ட கொடியேன்  
எச்சிலும் உமிழ்ந்திடேன் நரக  
நாட்டிலே பெரியேன் என்னினும் உனையே  
நம்பினேன் கைவிடேல் எனையே.  
  
**17.** துனித்தவெம் மடவார் பகல்வந்த போது   
துறவியின் கடுகடுத் திருந்தேன்  
தனித்திர வதிலே வந்தபோ தோடித்  
தழுவினேன் தடமுலை விழைந்தேன்  
இனித்தசொல் புகன்றேன் என்பினைக் கறித்தே  
இடர்ப்பட்ட நாயென இளைத்தேன்  
நனித்தவ றுடையேன் என்னினும் உனையே  
நம்பினேன் கைவிடேல் எனையே.  
  
**18.** தார்த்தட முலையார் நான்பல ரொடுஞ்சார்   
தலத்திலே வந்தபோ தவரைப்  
பார்த்திலேன் வார்த்தை பகர்ந்திலேன் தவசுப்  
பாதகப் பூனைபோல் இருந்தேன்  
பேர்த்துநான் தனித்த போதுபோய் வலிந்து  
பேசினேன் வஞ்சரிற் பெரியேன்  
நார்த்திடர் உளத்தேன் என்னினும் உனையே  
நம்பினேன் கைவிடேல் எனையே.  
  
**19.** பெண்மையே விழைந்தேன் அவர்மனம் அறியேன்   
பேய்எனப் பிடித்தனன் மடவார்க்  
குண்மையே புகல்வான் போன்றவர் தமைத்தொட்  
டுவந்தகங் களித்தபொய் யுளத்தேன்  
தண்மையே அறியேன் வெம்மையே உடையேன்  
சாத்திரம் புகன்றுவாய் தடித்தேன்  
நண்மையே அடையேன் என்னினும் உனையே  
நம்பினேன் கைவிடேல் எனையே.  
  
**20.** வன்மையில் பொருள்மேல் இச்சைஇல் லவன்போல்   
வாதிபோல் வார்த்தைகள் வழங்கி  
அன்மையில் பிறர்பால் உளவினால் பொருளை  
அடிக்கடி வாங்கிய கொடியேன்  
இன்மையுற் றவருக் குதவிலேன் பொருளை  
எனைவிடக் கொடியருக் கீந்தேன்  
நன்மையுற் றறியேன் என்னினும் உனையே  
நம்பினேன் கைவிடேல் எனையே.  
  
**21.** கட்டமே அறியேன் அடுத்தவர் இடத்தே   
காசிலே ஆசையில் லவன்போல்  
பட்டமே காட்டிப் பணம்பறித் துழன்றேன்  
பகல்எலாம் தவசிபோல் இருந்தேன்  
இட்டமே இரவில் உண்டயல் புணர்ந்தே  
இழுதையிற் றூங்கினேன் களித்து  
நட்டமே புரிந்தேன் என்னினும் உனையே  
நம்பினேன் கைவிடேல் எனையே.  
  
**22.** காணியே கருதும் கருத்தினைப் பிறர்க்குக்   
காட்டிடா தம்பெலாம் அடங்கும்  
தூணியே எனச்சார்ந் திருந்தனன் சோற்றுச்  
சுகத்தினால் சோம்பினேன் உதவா  
ஏணியே அனையேன் இரப்பவர்க் குமியும்  
ஈந்திலேன் ஈந்தவன் எனவே  
நாணிலேன் உரைத்தேன் என்னினும் உனையே  
நம்பினேன் கைவிடேல் எனையே.  
  
**23.** அடுத்தவர் மயங்கி மதித்திட நினைத்தேன்   
அடிக்கடி பொய்களே புனைந்தே  
எடுத்தெடுத் துரைத்தேன் எனக்கெதிர் இலைஎன்  
றிகழ்ந்தனன் அகங்கரித் திருந்தேன்  
கொடுத்தவர் தமையே மிகவுப சரித்தேன்  
கொடாதவர் தமைஇகழ்ந் துரைத்தேன்  
நடுத்தய வறியேன் என்னினும் உனையே  
நம்பினேன் கைவிடேல் எனையே.  
  
**24.** எளியவர் விளைத்த நிலமெலாங் கவரும்   
எண்ணமே பெரிதுளேன் புன்செய்க்  
களியுணும் மனையில் சர்க்கரை கலந்து  
காய்ச்சுபால் கேட்டுண்ட கடையேன்  
துளியவர்க் குதவேன் விருப்பிலான் போலச்  
சுவைபெறச் சுவைத்தநாக் குடையேன்  
நளிர்எனச் சுழன்றேன் என்னினும் உனையே  
நம்பினேன் கைவிடேல் எனையே.  
  
**25.** கொலைபல புரிந்தே புலைநுகர்ந் திருந்தேன்   
கோடுறு குரங்கினிற் குதித்தே  
அலைதரு மனத்தேன் அறிவிலேன் எல்லாம்  
அறிந்தவன் போல்பிறர்க் குரைத்தேன்  
மலைவுறு சமய வலைஅகப் பட்டே  
மயங்கிய மதியினேன் நல்லோர்  
நலையல எனவே திரிந்தனன் எனினும்  
நம்பினேன் கைவிடேல் எனையே.  
  
**26.** ஈயெனப் பறந்தேன் எறும்பென உழன்றேன்   
எட்டியே எனமிகத் தழைத்தேன்  
பேயெனச் சுழன்றேன் பித்தனே எனவாய்ப்  
பிதற்றொடும் ஊர்தொறும் பெயர்ந்தேன்  
காயெனக் காய்த்தேன் கடையென நடந்தேன்  
கல்லெனக் கிடந்தனன் குரைக்கும்  
நாயெனத் திரிந்தேன் என்னினும் உனையே  
நம்பினேன் கைவிடேல் எனையே.  
  
**27.** ஒன்றியே உணவை உண்டுடல் பருத்த   
ஊத்தையேன் நாத்தழும் புறவே  
வென்றியே உரைத்து வினைகளே விளைத்த  
வீணனேன் ஊர்தொறுஞ் சுழன்ற  
பன்றியே அனையேன் கட்டுவார் அற்ற  
பகடெனத் திரிகின்ற படிறேன்  
நன்றியே அறியேன் என்னினும் உனையே  
நம்பினேன் கைவிடேல் எனையே.  
  
**28.** கவையெலாந் தவிர்ந்த வெறுமரம் அனையேன்   
கள்ளனேன் கள்ளுண்ட கடியேன்  
சுவையெலாம் விரும்பிச் சுழன்றதோர் கடையேன்  
துட்டனேன் தீதெலாந் துணிந்தேன்  
இவையெலாம் அந்நாள் உடையனோ அலனோ  
இந்தநாள் இறைவநின் அருளால்  
நவையெலாம் தவிர்ந்தேன் தூயனாய் நினையே  
நம்பினேன் கைவிடேல் எனையே.  
  
  
  
ஆறாம் திருமுறை / Sixth Thirumurai  
  
##  029\. பிரிவாற்றாமை  
pirivāṟṟāmai  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** போக மாட்டேன் பிறரிடத்தே பொய்யிற் கிடந்து புலர்ந்துமனம்   
வேக மாட்டேன் பிறிதொன்றும் விரும்ப மாட்டேன் பொய்யுலகன்  
ஆக மாட்டேன் அரசேஎன் அப்பா என்றன் ஐயாநான்  
சாக மாட்டேன் உனைப்பிரிந்தால் தரிக்க மாட்டேன்கண்டாயே.  
  
**2.** செல்ல மாட்டேன் பிறரிடத்தே சிறிதுந் தரியேன் தீமொழிகள்   
சொல்ல மாட்டேன் இனிக்கணமுந் துயர மாட்டேன் சோம்பன்மிடி  
புல்ல மாட்டேன் பொய்யொழுக்கம் பொருந்த மாட்டேன் பிறஉயிரைக்  
  
**3.** வெறுக்க மாட்டேன் நின்றனையே விரும்பிப் பிடித்தேன் துயர்சிறிதும்   
பொறுக்க மாட்டேன் உலகவர்போல் பொய்யிற் கிடந்து புரண்டினிநான்  
சிறுக்க மாட்டேன் அரசேநின் திருத்தாள் ஆணை நின்ஆணை  
மறுக்க மாட்டேன் வழங்குவன எல்லாம் வழங்கி வாழியவே.  
  
**4.** கருணைப் பெருக்கே ஆனந்தக் கனியே என்னுட் கலந்தொளிரும்   
தருணச் சுடரே எனைஈன்ற தாயே என்னைத் தந்தோனே  
வருணப் படிக மணிமாலையே மன்றில் நடஞ்செய் வாழ்வேநற்  
பொருண்மெய்ப் பதியே இனித்துயரம் பொறுக்க மாட்டேன் கண்டாயே.  
  
**5.** திண்ணமும் பழுத்த சிந்தையிலே தித்தித் துலவாச் சுயஞ்சோதி   
வண்ணம் பழுத்த தனிப்பழமே மன்றில் விளங்கு மணிச்சுடரே  
தண்ணம் பழுத்த மதிஅமுதே தருவாய் இதுவே தருணம்என்றன்  
எண்ணம் பழுத்த தினிச்சிறியேன் இறையுந் தரியேன் தரியேனே.  
  
**6.** நாட்டுக் கிசைந்த மணிமன்றில் ஞான வடிவாய் நடஞ்செயருள்   
ஆட்டுக் கிசைந்த பெருங்கருணை அப்பா என்றன் அரசேஎன்  
பாட்டுக் கிசைந்த பதியேஓர் பரமா னந்தப் பழமேமேல்  
வீட்டுக் கிசைந்த விளக்கேஎன் விவேகம் விளங்க விளக்குகவே.  
  
**7.** வேதந் தலைமேற் கொளவிரும்பி வேண்டிப் பரவு நினதுமலர்ப்   
பாதந் தலைமேற் சூட்டிஎனைப் பணிசெய் திடவும் பணித்தனைநான்  
சாதந் தலைமேல் எடுத்தொருவர் தம்பின் செலவும் தரமில்லேன்  
ஏதந் தலைமேற் சுமந்தேனுக் கிச்சீர் கிடைத்த243 தெவ்வாறே.  
  
**8.** பொய்விட் டகலாப் புலைக்கொடியேன் பொருட்டா இரவில் போந்தொருநின்   
கைவிட் டகலாப் பெரும்பொருள்என் கையிற் கொடுத்தே களிப்பித்தாய்  
மைவிட் டகலா விழிஇன்ப வல்லி மகிழும் மணவாளா  
மெய்விட் டகலா மனத்தவர்க்கு வியப்பாம் உனது மெய்யருளே.  
  
**9.** சாமத் திரவில் எழுந்தருளித் தமியேன் தூக்கந் தடுத்துமயல்   
காமக் கடலைக் கடத்திஅருட் கருணை அமுதங் களித்தளித்தாய்  
நாமத் தடிகொண் டடிபெயர்க்கும் நடையார் தமக்கும் கடையானேன்  
ஏமத் தருட்பே றடைந்தேன்நான் என்ன தவஞ்செய் திருந்தேனே.  
  
**10.** பாதி இரவில் எழுந்தருளிப் பாவி யேனை எழுப்பிஅருட்   
சோதி அளித்தென் உள்ளகத்தே சூழ்ந்து கலந்து துலங்குகின்றாய்  
நீதி நடஞ்செய் பேரின்ப நிதிநான் பெற்ற நெடும்பேற்றை  
ஓதி முடியா தென்போல்இவ் வுலகம் பெறுதல் வேண்டுவனே.  
  
  
  
  * * * *  
  
  * 242\. கண்டாயே - முதற்பதிப்பு, பொ. க., ச.மு.க.  
  * 243\. கொடுத்த - முதற்பதிப்பு, பொ. சு., பி. இரா. ச.மு.க.,  
  
ஆறாம் திருமுறை / Sixth Thirumurai  
  
##  030\. பிரியேன் என்றல்  
piriyēṉ eṉṟal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அப்பாநான் பற்பலகால் அறைவதென்னே அடியேன்   
அச்சம்எலாம் துன்பம்எலாம் அறுத்துவிரைந் துவந்தே  
இப்பாரில் இதுதருணம் என்னைஅடைந் தருளி  
எண்ணம்எலாம் முடித்தென்னை ஏன்றுகொளாய் எனிலோ  
தப்பாமல் உயிர்விடுவேன் சத்தியஞ்சத் தியம்நின்  
தாளிணைகள் அறிகஇது தயவுடையோய் எவர்க்கும்  
துப்பாகித் துணையாகித் துலங்கியமெய்த் துணையே  
சுத்தசிவா னந்தஅருட் சோதிநடத் தரசே.  
  
**2.** ஆணைஉன்மேல் ஆணைஉன்மேல் ஆணைஉன்மேல் ஐயா   
அரைக்கணமும் நினைப்பிரிந்தே இனித்தரிக்க மாட்டேன்  
கோணைநிலத் தவர்பேசக் கேட்டதுபோல் இன்னும்  
குறும்புமொழி செவிகள்உறக் கொண்டிடவும் மாட்டேன்  
ஊணைஉறக் கத்தையும்நான் விடுகின்றேன் நீதான்  
உவந்துவராய் எனில்என்றன் உயிரையும்விட் டிடுவேன்  
மாணைமணிப் பொதுநடஞ்செய் வள்ளால்நீ எனது  
மனம்அறிவாய் இனம்உனக்கு வகுத்துரைப்ப தென்னே.  
  
**3.** படமுடியா தினித்துயரம் படமுடியா தரசே   
பட்டதெல்லாம் போதும்இந்தப் பயந்தீர்த்திப் பொழுதென்  
உடல்உயிரா தியஎல்லாம் நீஎடுத்துத் கொண்டுன்  
உடல்உயிரா தியஎல்லாம் உவந்தெனக்கே அளிப்பாய்  
வடலுறுசிற் றம்பலத்தே வாழ்வாய்என் கண்ணுள்  
மணியேஎன் குருமணியே மாணிக்க மணியே  
நடனசிகா மணியேஎன் நவமணியே ஞான  
நன்மணியே பொன்மணியே நடராஜ மணியே.  
  
**4.** வாழையடி வாழைஎன வந்ததிருக் கூட்ட   
மரபினில்யான் ஒருவன்அன்றோ வகைஅறியேன் இந்த  
ஏழைபடும் பாடுனக்குந் திருவுளச்சம் மதமோ  
இதுதகுமோ இதுமுறையோ இதுதருமந் தானோ  
மாழைமணிப் பொதுநடஞ்செய் வள்ளால்யான் உனக்கு  
மகன்அலனோ நீஎனக்கு வாய்த்ததந்தை அலையோ  
கோழைஉல குயிர்த்துயரம் இனிப்பொறுக்க மாட்டேன்  
கொடுத்தருள்நின் அருள்ஒளியைக் கொடுத்தருள்இப் பொழுதே.  
  
**5.** செய்வகைஎன் எனத்திகைத்தேன் திகையேல்என் றொருநாள்   
திருமேனி காட்டிஎனைத் தெளிவித்தாய் நீயே  
பொய்வகைஅன் றிதுநினது புந்திஅறிந் ததுவே  
பொன்னடியே துணைஎனநான் என்உயிர்வைத் திருந்தேன்  
எய்வகைஎன் நம்பெருமான் அருள்புரிவான் என்றே  
எந்தைவர வெதிர்பார்த்தே இன்னும்இருக் கின்றேன்  
ஐவகைஇவ் உயிர்த்துயரம் இனிப்பொறுக்க மாட்டேன்  
அருட்சோதிப் பெரும்பொருளை அளித்தருள்இப் பொழுதே.  
  
**6.** முன்ஒருநாள் மயங்கினன்நீ மயங்கேல்என் றெனக்கு   
முன்னின்உருக் காட்டினைநான் முகமலர்ந்திங் கிருந்தேன்  
இன்னும்வரக் காணேன்நின் வரவைஎதிர் பார்த்தே  
எண்ணிஎண்ணி வருந்துகின்றேன் என்னசெய்வேன் அந்தோ  
அன்னையினும் தயவுடையாய் நின்தயவை நினைத்தே  
ஆருயிர்வைத் திருக்கின்றேன் ஆணைஇது கண்டாய்  
என்இருகண் மணியேஎன் அறிவேஎன் அன்பே  
என்னுயிர்க்குப் பெருந்துணையே என்னுயிர்நா யகனே.  
  
**7.** உன்னைமறந் திடுவேனோ மறப்பறியேன் மறந்தால்   
உயிர்விடுவேன் கணந்தரியேன் உன்ஆணை இதுநீ  
என்னைமறந் திடுவாயோ மறந்திடுவாய் எனில்யான்  
என்னசெய்வேன் எங்குறுவேன் எவர்க்குரைப்பேன் எந்தாய்  
அன்னையினும் தயவுடையாய் நீமறந்தாய் எனினும்  
அகிலம்எலாம் அளித்திடும்நின் அருள்மறவா தென்றே  
இன்னுமிகக் களித்திங்கே இருக்கின்றேன் மறவேல்  
இதுதருணம் அருட்சோதி எனக்குவிரைந் தருளே.  
  
**8.** நான்மறந்தேன் எனினும்எனைத் தான்மறவான் எனது   
நாயகன்என் றாடுகின்றேன் எனினும்இது வரையும்  
வான்மறந்தேன் வானவரை மறந்தேன்மால் அயனை  
மறந்தேன்நம் உருத்திரரை மறந்தேன்என் னுடைய  
ஊன்மறந்தேன் உயிர்மறந்தேன் உணர்ச்சிஎலாம் மறந்தேன்  
உலகம்எலாம் மறந்தேன்இங் குன்னைமறந் தறியேன்  
பான்மறந்த குழவியைப்போல் பாரேல்இங் கெனையே  
பரிந்துநின தருட்சோதி புரிந்துமகிழ்ந் தருளே.  
  
**9.** தெருவிடத்தே விளையாடித் திரிந்தஎனை வலிந்தே   
சிவமாலை அணிந்தனைஅச் சிறுவயதில் இந்த  
உருவிடத்தே நினக்கிருந்த ஆசைஎலாம் இந்நாள்  
ஓடியதோ புதியஒரு உருவுவிழைந் ததுவோ  
கருவிடத்தே எனைக்காத்த காவலனே உனது  
கால்பிடித்தேன் விடுவேனோ கைப்பிடிஅன் றதுதான்  
வெருவிடத்தென் உயிர்ப்பிடிகாண் உயிர்அகன்றால் அன்றி  
விடமாட்டேன் விடமாட்டேன் விடமாட்டேன் நானே.  
  
**10.** பெரியன்அருட் பெருஞ்சோதிப் பெருங்கருணைப் பெருமான்   
பெரும்புகழைப் பேசுதலே பெரும்பேறென் றுணர்ந்தே  
துரியநிலத் தவர்எல்லாம் துதிக்கின்றார் ஏழை  
துதித்தல்பெரி தலஇங்கே துதித்திடஎன் றெழுந்த  
அரியபெரும் பேராசைக் கடல்பெரிதே அதுஎன்  
அளவுகடந் திழுக்கின்ற தாதலினால் விரைந்தே  
உரியஅருள் அமுதளித்தே நினைத்துதிப்பித் தருள்வாய்  
உலகமெலாம் களித்தோங்க ஓங்குநடத் தரசே.  
  
**11.** கவலைஎலாம் தவிர்ந்துமிகக் களிப்பினொடு நினையே   
கைகுவித்துக் கண்களில்நீர் கனிந்துசுரந் திடவே  
சவலைமனச் சலனம்எலாம் தீர்ந்துசுக மயமாய்த்  
தானேதான் ஆகிஇன்பத் தனிநடஞ்செய் இணைத்தாள்  
தவலருஞ்சீர்ச் சொன்மாலை வனைந்துவனைந் தணிந்து  
தானாகி நானாடத் தருணம்இது தானே  
குவலையத்தார் அதிசயிக்க எழுந்தருளி வருவாய்  
குருவேஎன் குற்றமெலாம் குணமாகக்கொண் டவனே.  
  
  
  
ஆறாம் திருமுறை / Sixth Thirumurai  
  
##  031\. திருவருட் பேறு  
tiruvaruṭ pēṟu  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** படிகள்எலாம் ஏற்றுவித்தீர் பரமநடம் புரியும்   
பதியைஅடை வித்தீர்அப் பதிநடுவே விளங்கும்  
கொடிகள்நிறை மணிமாடக் கோயிலையும் காட்டிக்  
கொடுத்தீர்அக் கோயிலிலே கோபுரவா யிலிலே  
செடிகள்இலாத் திருக்கதவம் திறப்பித்துக் காட்டித்  
திரும்பவும்நீர் மூடுவித்தீர் திறந்திடுதல் வேண்டும்  
அடிகள்இது தருணம்இனி அரைக்கணமும் தரியேன்  
அம்பலத்தே நடம்புரிவீர் அளித்தருள்வீர் விரைந்தே.  
  
**2.** பெட்டிஇதில் உலவாத பெரும்பொருள்உண் டிதுநீ   
பெறுகஎன அதுதிறக்கும் பெருந்திறவுக் கோலும்  
எட்டிரண்டும் தெரியாதேன் என்கையிலே கொடுத்தீர்  
இதுதருணம் திறந்ததனை எடுக்கமுயல் கின்றேன்  
அட்டிசெய நினையாதீர் அரைக்கணமும் தரியேன்  
அரைக்கணத்துக் காயிரம்ஆ யிரங்கோடி ஆக  
வட்டிஇட்டு நும்மிடத்தே வாங்குவன்நும் ஆணை  
மணிமன்றில் நடம்புரிவீர் வந்தருள்வீர் விரைந்தே.  
  
**3.** கைக்கிசைந்த பொருள்எனக்கு வாய்க்கிசைந்துண் பதற்கே   
காலம்என்ன கணக்கென்ன கருதும்இடம் என்ன  
மெய்க்கிசைந்தன் றுரைத்ததுநீர் சத்தியம் சத்தியமே  
விடுவேனோ இன்றடியேன் விழற்கிறைத்தேன் அலவே  
செய்க்கிசைந்த சிவபோகம் விளைத்துணவே இறைத்தேன்  
தினந்தோறும் காத்திருந்தேன் திருவுளமே அறியும்  
மைக்கிசைந்த விழிஅம்மை சிவகாம வல்லி  
மகிழநடம் புரிகின்றீர் வந்தருள்வீர் விரைந்தே.  
  
**4.** பரிகலத்தே திருஅமுதம் படைத்துணவே பணித்தீர்   
பணித்தபின்னோ என்னுடைய பக்குவம்பார்க் கின்றீர்  
இருநிலத்தே பசித்தவர்க்குப் பசிநீக்க வல்லார்  
இவர்பெரியர் இவர்சிறியர் என்னல்வழக் கலவே  
உரிமையுற்றேன் உமக்கேஎன் உள்ளம்அன்றே அறிந்தீர்  
உடல்பொருள்ஆ விகளைஎலாம் உம்மதெனக் கொண்டீர்  
திரிவகத்தே நான்வருந்தப் பார்த்திருத்தல் அழகோ  
சிவகாம வல்லிமகிழ் திருநடநா யகரே.  
  
**5.** பொய்கொடுத்த மனமாயைச் சேற்றில்விழா தெனக்கே   
பொன்மணிமே டையில்ஏறிப் புந்திமகிழ்ந் திருக்கக்  
கைகொடுத்தீர் உலகம்எலாம் களிக்கஉல வாத  
கால்இரண்டும் கொடுத்தீர்எக் காலும்அழி யாத  
மெய்கொடுக்க வேண்டும்உமை விடமாட்டேன் கண்டீர்  
மேல்ஏறி னேன்இனிக்கீழ் விழைந்திறங்கேன் என்றும்  
மைகொடுத்த விழிஅம்மை சிவகாம வல்லி  
மகிழநடம் புரிகின்றீர் வந்தருள்வீர் விரைந்தே.  
  
**6.** மின்போலே வயங்குகின்ற விரிசடையீர் அடியேன்   
விளங்கும்உம திணைஅடிகள் மெய்அழுந்தப் பிடித்தேன்  
முன்போலே ஏமாந்து விடமாட்டேன் கண்டீர்  
முனிவறியீர் இனிஒளிக்க முடியாது நுமக்கே  
என்போலே இரக்கம்விட்டுப் பிடித்தவர்கள் இலையே  
என்பிடிக்குள் இசைந்ததுபோல் இசைந்ததிலை பிறர்க்கே  
பொன்போலே முயல்கின்ற மெய்த்தவர்க்கும் அரிதே  
பொய்தவனேன் செய்தவம்வான் வையகத்திற் பெரிதே.  
  
**7.** எதுதருணம் அதுதெரியேன் என்னினும்எம் மானே   
எல்லாஞ்செய் வல்லவனே என்தனிநா யகனே  
இதுதருணம் தவறும்எனில் என்உயிர்போய் விடும்இவ்  
வெளியேன்மேல் கருணைபுரிந் தெழுந்தருளல் வேண்டும்  
மதுதருண வாரிசமும் மலர்ந்ததருள் உதயம்  
வாய்த்ததுசிற் சபைவிளக்கம் வயங்குகின்ற துலகில்  
விதுதருண அமுதளித்தென் எண்ணம்எலாம் முடிக்கும்  
வேலைஇது காலைஎன விளம்பவும்வேண் டுவதோ.  
  
**8.** கோள்அறிந்த பெருந்தவர்தம் குறிப்பறிந்தே உதவும்   
கொடையாளா சிவகாமக் கொடிக்கிசைந்த கொழுநா  
ஆள்அறிந்திங் கெனைஆண்ட அரசேஎன் அமுதே  
அம்பலத்தே நடம்புரியும் அரும்பெருஞ்சோ தியனே  
தாள்அறிந்தேன் நின்வரவு சத்தியம்சத் தியமே  
சந்தேகம் இல்லைஅந்தத் தனித்ததிரு வரவின்  
நாள்அறிந்து கொளல்வேண்டும் நவிலுகநீ எனது  
நனவிடையா யினும்அன்றிக் கனவிடையா யினுமே.  
  
**9.** அன்றெனக்கு நீஉரைத்த தருணம்இது எனவே   
அறிந்திருக்கின் றேன்அடியேன் ஆயினும்என் மனந்தான்  
கன்றெனச்சென் றடிக்கடிஉட் கலங்குகின்ற252 தரசே  
கண்ணுடைய கரும்பேஎன் கவலைமனக் கலக்கம்  
பொன்றிடப்பே ரின்பவெள்ளம் பொங்கிடஇவ் வுலகில்  
புண்ணியர்கள் உளங்களிப்புப் பொருந்திவிளங் கிடநீ  
இன்றெனக்கு வெளிப்படஎன் இதயமலர் மிசைநின்  
றெழுந்தருளி அருள்வதெலாம் இனிதருள்க விரைந்தே.  
  
**10.** இதுதருணம் நமையாளற் கெழுந்தருளுந் தருணம்   
இனித்தடைஒன் றிலைகண்டாய் என்மனனே நீதான்  
மதுவிழுமோர் ஈப்போலே மயங்காதே கயங்கி  
வாடாதே மலங்காதே மலர்ந்துமகிழ்ந் திருப்பாய்  
குதுகலமே இதுதொடங்கிக் குறைவிலைகாண் நமது  
குருவாணை நமதுபெருங் குலதெய்வத் தாணை  
பொதுவில்நடம் புரிகின்ற புண்ணியனார் எனக்குள்  
புணர்ந்துரைத்த திருவார்த்தை பொன்வார்த்தை இதுவே.  
  
  
  
  * * * *  
  
  * 252\. கலக்குகின்ற - ச. மு. க. பதிப்பு.  
  * 253\. மிசையின் - ச. மு. க. பதிப்பு.  
  
ஆறாம் திருமுறை / Sixth Thirumurai  
  
##  032\. அருட்பெருஞ்ஜோதி என் ஆண்டவர்  
aruṭperuñjōti eṉ āṇṭavar  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** காரண காரியக் கல்விகள் எல்லாம்   
கற்பித்தென் னுள்ளே கலந்துகொண் டென்னை  
நாரணர் நான்முகர் போற்றமேல் ஏற்றி  
நாதாந்த நாட்டுக்கோர் நாயகன் ஆக்கிப்  
பூரண மாம்இன்பம் பொங்கித் ததும்பப்  
புத்தமு தாம்அருட் போனகம் தந்தே  
ஆரண வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**2.** தேகம்எப் போதும் சிதையாத வண்ணம்   
செய்வித் தெலாம்வல்ல சித்தியும் தந்தே  
போகம்எல் லாம்என்றன் போகம தாக்கிப்  
போதாந்த நாட்டைப் புரக்கமேல் ஏற்றி  
ஏகசி வானந்த வாழ்க்கையில் என்றும்  
இன்புற்று வாழும் இயல்பளித் தென்னை  
ஆகம வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**3.** தானந்தம் இல்லாத தன்மையைக் காட்டும்   
சாகாத கல்வியைத் தந்தெனக் குள்ளே  
தேனந்தத் தெள்ளமு தூற்றிப் பெருக்கித்  
தித்தித்துச் சித்தம் சிவமய மாக்கி  
வானந்தம் ஆதியும் கண்டுகொண் டழியா  
வாழ்க்கையில் இன்புற்றுச் சுத்தவே தாந்த  
ஆனந்த வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**4.** சிற்சபை இன்பத் திருநடங் காட்டித்   
தெள்ளமு தூட்டிஎன் சிந்தையைத் தேற்றிப்  
பொற்சபை தன்னில் பொருத்திஎல் லாம்செய்  
பூரண சித்திமெய்ப் போகமும் தந்தே  
தற்பர மாம்ஓர் சதானந்த நாட்டில்  
சத்தியன் ஆக்கிஓர் சுத்தசித் தாந்த  
அற்புத வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**5.** தத்துவம் எல்லாம்என் தன்வசம் ஆக்கிச்   
சாகாவ ரத்தையும் தந்தெனைத் தேற்றி  
ஒத்துவந் துள்ளே கலந்துகொண் டெல்லா  
உலகமும் போற்ற உயர்நிலை ஏற்றிச்  
சித்திஎ லாம்செயச் செய்வித்துச் சத்தும்  
சித்தும் வெளிப்படச் சுத்தநா தாந்த  
அத்திரு வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**6.** இத்தனை என்றுநின் றெண்ணிடல் ஒண்ணா   
என்பிழை யாவையும் அன்பினில் கொண்டே  
சத்திய மாம்சிவ சித்தியை என்பால்  
தந்தெனை யாவரும் வந்தனை செயவே  
நித்தியன் ஆக்கிமெய்ச் சுத்தசன் மார்க்க  
நீதியை ஓதிஓர் சுத்தபோ தாந்த  
அத்தனி வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**7.** மருந்திது மணிஇது மந்திரம் இதுசெய்   
வகைஇது துறைஇது வழிஇது எனவே  
இருந்தெனுள் அறிவித்துத் தெள்ளமு தளித்தே  
என்னையும் தன்னையும் ஏகம தாக்கிப்  
பொருந்திஎ லாஞ்செய வல்லஓர் சித்திப்  
புண்ணிய வாழ்க்கையில் நண்ணியோ காந்த  
அருந்தவ வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**8.** பதிசார வைத்துமுற் பசுநிலை காட்டிப்   
பாசவி மோசனப் பக்குவன் ஆக்கி  
நிதிசார நான் இந்த நீள்உல கத்தே  
நினைத்தன நினைத்தன நேருறப் புரிந்து  
திதிசேர மன்னுயிர்க் கின்பஞ்செய் கின்ற  
சித்திஎ லாந்தந்து சுத்தக லாந்த  
அதிகார வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**9.** இருளான மலம்அறுத் திகபரங் கண்டே   
எல்லா உயிர்களும் இன்புற்று வாழ  
மருளான பற்பல மார்க்கங்கள் எல்லாம்  
வழிதுறை தெரியாமல் மண்மூடிப் போகத்  
தெருளான சுத்தசன் மார்க்கம தொன்றே  
சிறந்து விளங்கஓர் சிற்சபை காட்டும்  
அருளான வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
**10.** இருட்சாதித் தத்துவச் சாத்திரக் குப்பை   
இருவாய்ப்புப் புன்செயில் எருவாக்கிப் போட்டு  
மருட்சாதி சமயங்கள் மதங்களாச் சிரம  
வழக்கெலாம் குழிக்கொட்டி மண்மூடிப் போட்டுத்  
தெருட்சாருஞ் சுத்தசன் மார்க்கநன் னீதி  
சிறந்து விளங்கஓர் சிற்சபை காட்டும்  
அருட்சோதி வீதியில் ஆடச்செய் தீரே  
அருட்பெருஞ் ஜோதிஎன் ஆண்டவர் நீரே.  
  
  
  
ஆறாம் திருமுறை / Sixth Thirumurai  
  
##  033\. திருமுன் விண்ணப்பம்  
tirumuṉ viṇṇappam  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** மாழை மாமணிப் பொதுநடம் புரிகின்ற வள்ளலே அளிகின்ற   
வாழை வான்பழச் சுவைஎனப் பத்தர்தம் மனத்துளே தித்திப்போய்  
ஏழை நாயினேன் விண்ணப்பம் திருச்செவிக் கேற்றருள் செயல்வேண்டும்  
கோழை மானிடப் பிறப்பிதில் உன்னருட் குருஉருக் கொளுமாறே.  
  
**2.** பொன்னின் மாமணிப் பொதுநடம் புரிகின்ற புண்ணியா கனித்தோங்கி   
மன்னு வாழையின் பழச்சுவை எனப்பத்தர் மனத்துளே தித்திப்போய்  
சின்ன நாயினேன் விண்ணப்பம் திருச்செவி சேர்த்தருள் செயல்வேண்டும்  
இன்ன என்னுடைத் தேகம்நல் லொளிபெறும் இயலருக் கொளுமாறே.  
  
**3.** விஞ்சு பொன்னணி அம்பலத் தருள்நடம் விளைத்துயிர்க் குயிராகி   
எஞ்சு றாதபே ரின்பருள் கின்றஎன் இறைவநின் அருள்இன்றி  
அஞ்சும் நாயினேன் விண்ணப்பம் திருச்செவி அமைத்தருள் செயல்வேண்டும்  
துஞ்சும் இவ்வுடல் இம்மையே துஞ்சிடாச் சுகஉடல் கொளுமாறே.  
  
**4.** ஓங்கு பொன்னணி அம்பலத் தருள்நடம் உயிர்க்கெலாம் ஒளிவண்ணப்   
பாங்கு மேவநின் றாடல்செய் இறைவநின் பதமலர் பணிந்தேத்தாத்  
தீங்கு நாயினேன் விண்ணப்பம் திருச்செவி சேர்த்தருள் செயல்வேண்டும்  
ஈங்கு வீழுடல் இம்மையே வீழ்ந்திடா இயலுடல் உறுமாறே.  
  
**5.** இலங்கு பொன்னணிப் பொதுநடம் புரிகின்ற இறைவஇவ் வுலகெல்லாம்   
துலங்கும் வண்ணநின் றருளுநின் திருவடித் துணைதுணை என்னாமல்  
கலங்கு நாயினேன் விண்ணப்பம் திருச்செவி கலந்தருள் செயல்வேண்டும்  
அலங்கும் இவ்வுடல் இம்மையே அழிவுறா அருள்உடல் உறுமாறே.  
  
**6.** சிறந்த பொன்னணித் திருச்சிற்றம் பலத்திலே திருநடம் புரிகின்ற   
அறந்த வாதசே வடிமலர் முடிமிசை அணிந்தக மகிழ்ந்தேத்த  
மறந்த நாயினேன் விண்ணப்பம் திருச்செவி மடுத்தருள் செயல்வேண்டும்  
பிறந்த இவ்வுடல் இம்மையே அழிவுறாப் பெருநலம் பெறுமாறே.  
  
**7.** விளங்கு பொன்னணிப் பொதுநடம் புரிகின்ற விரைமலர்த் திருத்தாளை   
உளங்கொள் அன்பர்தம் உளங்கொளும் இறைவநின் ஒப்பிலாப் பெருந்தன்மை  
களங்கொள் நாயினேன் விண்ணப்பம் திருச்செவி கலந்தருள் செயல்வேண்டும்  
துளங்கும் இவ்வுடல் இம்மையே அழிவுறாத் தொல்லுடல் உறுமாறே.  
  
**8.** வாய்ந்த பொன்னணிப் பொதுநடம் புரிகின்ற வள்ளலே மறைஎல்லாம்   
ஆய்ந்தும் இன்னஎன் றறிந்திலா நின்திரு அடிமலர் பணியாமல்  
சாய்ந்த நாயினேன் விண்ணப்பம் திருச்செவி தரித்தருள் செயல்வேண்டும்  
ஏய்ந்த இவ்வுடல் இம்மையே திருவருள் இயல்உடல் உறுமாறே.  
  
**9.** மாற்றி லாதபொன் னம்பலத் தருள்நடம் வயங்கநின் றொளிர்கின்ற   
பேற்றில் ஆருயிர்க் கின்பருள் இறைவநின் பெயற்கழல் கணிமாலை  
சாற்றி டாதஎன் விண்ணப்பம் திருச்செவி தரித்தருள் செயல்வேண்டும்  
காற்றில் ஆகிய இவ்வுடல் இம்மையே கதியுடல் உறுமாறே.  
  
**10.** தீட்டு பொன்னணி அம்பலத் தருள்நடம் செய்துயிர்த் திரட்கின்பம்   
காட்டு கின்றதோர் கருணையங் கடவுள்நின் கழலிணை கருதாதே  
நீட்டு கின்றஎன் விண்ணப்பம் திருச்செவி நேர்ந்தருள் செயல்வேண்டும்  
வாட்டும்249இவ்வுடல் இம்மையே அழிவுறா வளமடைந் திடுமாறே.  
  
  
  
  * * * *  
  
  * 248\. விளங்கு பொன்னணித் திருச்சிற் றம்பலத்திலே விரைமலர்த் திருத்தாளை - முதற்பதிப்பு. பொ. சு., ச. மு. க.  
  * 249\. ஆட்டும் - படிவேறுபாடு. ஆ. பா.  
  
ஆறாம் திருமுறை / Sixth Thirumurai  
  
##  034\. இறை எளிமையை வியத்தல்  
iṟai eḷimaiyai viyattal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** படமாட்டேன் துயர்சிறிதும் படமாட்டேன் இனிநான்   
பயப்படவும் மாட்டேன்நும் பதத்துணையே பிடித்தேன்  
விடமாட்டேன் ஏமாந்து விடமாட்டேன் கண்டீர்  
மெய்ம்மைஇது நும்மாணை விளம்பினன்நும் அடியேன்  
கெடமாட்டேன் பிறர்மொழிகள் கேட்டிடவும் மாட்டேன்  
கிளர்ஒளிஅம் பலத்தாடல் வளர்ஒளிநும் அல்லால்  
நடமாட்டேன் என்உளத்தே நான்சாக மாட்டேன்  
நல்லதிரு வருளாலே நான்தான்ஆ னேனே.  
  
**2.** சாகாத கல்வியிலே தலைகாட்டிக் கொடுத்தீர்   
தடையறியாக் கால்காட்டித் தரம்பெறவும் அளித்தீர்  
மாகாதல் உடையவனா மனங்கனிவித் தழியா  
வான்அமுதும் மெய்ஞ்ஞான மருந்தும்உணப் புரிந்தீர்  
போகாத புனலாலே சுத்தஉடம் பினராம்  
புண்ணியரும் நண்ணரிய பொதுநிலையுந் தந்தீர்  
நாகாதி பதிகளும்நின் றேத்தவளர்க் கின்றீர்  
நடராஜ ரேநுமக்கு நான்எதுசெய் வேனே.  
  
**3.** வேதாந்த நிலையும்அதன் அந்தத்தே விளங்கும்   
மெய்ந்நிலையும் காட்டுவித்தீர் விளங்கியசித் தாந்தப்  
போதாந்த நிலையும்அப்பால் புகல்அரிதாம் பெரிய  
பொருள்நிலையும் தெரிவித்தீர் புண்ணியரே நுமது  
பாதாந்தம் அறிவித்தீர் சுத்தவடி வுடனே  
பகர்பிரண வாகாரப் பரிசும்எனக் களித்தீர்  
நாதாந்தத் தனிச்செங்கோல் நான்செலுத்தக் கொடுத்தீர்  
நடராஜ ரேநுமக்கு நான்எதுசெய் வேனே.  
  
**4.** ஆர்நீஎன் றெதிர்வினவில் விடைகொடுக்கத் தெரியா   
அறிவிலியேன் பொருட்டாக அன்றுவந்தென் தனக்கே  
ஏர்நீடும் பெரும்பொருள்ஒன் றீந்துமகிழ்ந் தாண்டீர்  
இன்றும்வலிந் தெளியேன்பால் எய்திஒளி ஓங்கப்  
பார்நீடத் திருவருளாம் பெருஞ்சோதி அளித்தீர்  
பகரும்எலாம் வல்லசித்திப் பண்புறவும் செய்தீர்  
நார்நீட நான்தானாய் நடம்புரிகின் றீரே  
நடராஜ ரேநுமக்கு நான்எதுசெய் வேனே.  
  
**5.** பாயிரமா மறைகளெலாம் பாடுகின்ற பாட்டுன்   
பாட்டேஎன் றறிந்துகொண்டேன் பரம்பொருள்உன் பெருமை  
ஆயிரம்ஆ யிரங்கோடி நாஉடையோர் எனினும்  
அணுத்துணையும் புகல்அரிதேல் அந்தோஇச் சிறியேன்  
வாய்இரங்கா வகைபுகலத் துணிந்தேன்என் னுடைய  
மனத்தாசை ஒருகடலோ எழுகடலில் பெரிதே  
சேய்இரங்கா முனம்எடுத்தே அணைத்திடுந்தாய் அனையாய்  
திருச்சிற்றம் பலம்விளங்கும் சிவஞான குருவே.  
  
**6.** ஊன்உரைக்கும் உயிரளவும் உலகளவும் அறியேன்   
உன்னளவை அறிவேனோ என்னளவை அறிந்தோய்  
வான்உரைக்க மாட்டாதே வருந்தினவே மறையும்  
வகுத்துரைக்க அறியாதே மயங்கினவே அந்தோ  
கோன்உரைக்கும் குறிகுணங்கள் கடந்தபெரு வெளிமேல்  
கூடாதே கூடிநின்ற கோவேநின் இயலை  
நான்உரைக்க நான்ஆரோ நான்ஆரோ நவில்வேன்  
நான்எனவே நாணுகின்றேன் நடராஜ குருவே.  
  
**7.** கண்ணுடையீர் பெருங்கருணைக் கடலுடையீர் எனது   
கணக்கறிந்தீர் வழக்கறிந்தீர் களித்துவந்தன் றுரைத்தீர்  
எண்ணுடையார் எழுத்துடையார் எல்லாரும் போற்ற  
என்னிதய மலர்மிசைநின் றெழுந்தருளி வாமப்  
பெண்ணுடைய மனங்களிக்கப் பேருலகம் களிக்கப்  
பெத்தருமுத் தருமகிழப் பத்தரெலாம் பரவ  
விண்ணுடைய அருட்ஜோதி விளையாடல் புரிய  
வேண்டுமென்றேன் என்பதன்முன் விரைந்திசைந்தீர் அதற்கே.  
  
**8.** பொதுநடஞ்செய் மலரடிஎன் தலைமேலே அமைத்தீர்   
புத்தமுதம் அளித்தீர்என் புன்மைஎலாம் பொறுத்தீர்  
சதுமறைஆ கமங்கள்எலாம் சாற்றரிய பெரிய  
தனித்தலைமைத் தந்தையரே சாகாத வரமும்  
எதுநினைத்தேன் நினைத்தாங்கே அதுபுரியும் திறமும்  
இன்பஅனு பவநிலையும் எனக்கருளு வதற்கே  
இதுதருணம் என்றேன்நான் என்பதன்முன் கொடுத்தீர்  
என்புகல்வேன் என்புடைநும் அன்பிருந்த வாறே.  
  
**9.** கரும்பின்மிக இனிக்கின்ற கருணைஅமு தளித்தீர்   
கண்ணனையிர் கனகசபை கருதியசிற் சபைமுன்  
துரும்பின்மிகச் சிறியேன்நான் அன்றுநின்று துயர்ந்தேன்  
துயரேல்என் றெல்லையிட்டீர் துரையேஅவ் வெல்லை  
விரும்புறஆ யிற்றிதுதான் தருணம்இந்தத் தருணம்  
விரைந்தருள வேண்டுமென விளம்பிநின்றேன் அடியேன்  
பெரும்பிழைகள் அனைத்தினையும் பொறுத்தருளி இந்நாள்  
பெரிதளித்தீர் அருட்பெருமை பெற்றவளில் பெரிதே.  
  
**10.** அந்நாளில் அடிச்சிறியேன் அம்பலவா யிலிலே   
அருளைநினைந் தொருபுறத்தே அயர்ந்தழுது நின்றேன்  
முந்நாளில் யான்புரிந்த பெருந்தவத்தால் எனக்கு  
முகமலர்ந்து மொழிந்தஅருண் மொழியைநினைந் தந்தச்  
செந்நாளை எதிர்பார்த்தே பன்னாளும் களித்தேன்  
சிந்தைமலர்ந் திருந்தேன்அச் செல்வமிகு திருநாள்  
இந்நாளே ஆதலினால் எனக்கருள்வீர் என்றேன்  
என்பதன்முன் அளித்தீர்நும் அன்புலகில் பெரிதே.  
  
  
  
ஆறாம் திருமுறை / Sixth Thirumurai  
  
##  035\. அபயம் இடுதல்  
apayam iṭutal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** உருவாய் அருவாய் ஒளியாய் வெளியாய்   
உலவா ஒருபே ரருளா ரமுதம்  
தருவாய் இதுவே தருணம் தருணம்  
தரியேன் சிறிதுந் தரியேன் இனிநீ  
வருவாய் அலையேல் உயிர்வாழ் கலன்நான்  
மதிசேர் முடிஎம் பதியே அடியேன்  
குருவாய் முனமே மனமே இடமாக்  
குடிகொண் டவனே அபயம் அபயம்.  
  
**2.** என்னே செய்வேன் செய்வகை ஒன்றிங்   
கிதுஎன் றருள்வாய் இதுவே தருணம்  
மன்னே அயனும் திருமா லவனும்  
மதித்தற் கரிய பெரிய பொருளே  
அன்னே அப்பா ஐயா அரசே  
அன்பே அறிவே அமுதே அழியாப்  
பொன்னே மணியே பொருளே அருளே  
பொதுவாழ் புனிதா அபயம் அபயம்.  
  
**3.** கருணா நிதியே அபயம் அபயம்   
கனகா கரனே அபயம் அபயம்  
அருணா டகனே அபயம் அபயம்  
அழகா அமலா அபயம் அபயம்  
தருணா தவனே அபயம் அபயம்  
தனிநா யகனே அபயம் அபயம்  
தெருணா டுறுவாய் அபயம் அபயம்  
திருவம் பலவா அபயம் அபயம்.  
  
**4.** மருளும் துயரும் தவிரும் படிஎன்   
மனமன் றிடைநீ வருவாய் அபயம்  
இருளும் பவமும் பெறுவஞ் சகநெஞ்  
சினன்என் றிகழேல் அபயம் அபயம்  
வெருளும் கொடுவெம் புலையும் கொலையும்  
விடுமா றருள்வாய் அபயம் அபயம்  
அருளும் பொருளும் தெருளும் தருவாய்  
அபயம் அபயம் அபயம் அபயம்.  
  
**5.** இனிஓர் இறையும் தரியேன் அபயம்   
இதுநின் அருளே அறியும் அபயம்  
கனியேன் எனநீ நினையேல் அபயம்  
கனியே241 கருணைக் கடலே அபயம்  
தனியேன் துணைவே றறியேன் அபயம்  
தகுமோ தகுமோ தலைவா அபயம்  
துனியே அறவந் தருள்வாய் அபயம்  
சுகநா டகனே அபயம் அபயம்.  
  
**6.** அடியார் இதயாம் புயனே அபயம்   
அரசே அமுதே அபயம் அபயம்  
முடியா தினிநான் தரியேன் அபயம்  
முறையோ முறையோ முதல்வா அபயம்  
கடியேன் அலன்நான் அபயம் அபயம்  
கருணா கரனே அபயம் அபயம்  
தடியேல் அருள்வாய் அபயம் அபயம்  
தருணா தவனே அபயம் அபயம்.  
  
**7.** மலவா தனைநீர் கலவா அபயம்   
வலவா திருஅம் பலவா அபயம்  
உலவா நெறிநீ சொலவா அபயம்  
உறைவாய் உயிர்வாய் இறைவா அபயம்  
பலஆ குலம்நான் தரியேன் அபயம்  
பலவா பகவா பனவா அபயம்  
நலவா அடியேன் அலவா அபயம்  
நடநா யகனே அபயம் அபயம்.  
  
**8.** கொடியேன் பிழைநீ குறியேல் அபயம்   
கொலைதீர் நெறிஎன் குருவே அபயம்  
முடியேன் பிறவேன் எனநின் அடியே  
முயல்வேன் செயல்வே றறியேன் அபயம்  
படியே அறியும் படியே வருவாய்  
பதியே கதியே பரமே அபயம்  
அடியேன் இனிஓர் இறையும் தரியேன்  
அரசே அருள்வாய் அபயம் அபயம்.  
  
**9.** இடர்தீர் நெறியே அருள்வாய் அபயம்   
இனிநான் தரியேன் தரியேன் அபயம்  
விடர்போல் எனைநீ நினையேல் அபயம்  
விடுவேன் அலன்நான் அபயம் அபயம்  
உடலோ டுறுமா பொருள்ஆ வியும்இங்  
குனவே எனவே அலவே அபயம்  
சுடர்மா மணியே அபயம் அபயம்  
சுகநா டகனே அபயம் அபயம்.  
  
**10.** குற்றம் பலஆ யினும்நீ குறியேல்   
குணமே கொளும்என் குருவே அபயம்  
பற்றம் பலமே அலதோர் நெறியும்  
பதியே அறியேன் அடியேன் அபயம்  
சுற்றம் பலவும் உனவே எனவோ  
துணைவே றிலைநின் துணையே அபயம்  
சிற்றம் பலவா அருள்வாய் இனிநான்  
சிறிதுந் தரியேன் தரியேன் அபயம்.  
  
  
  
  * * * *  
  
  * 241\. களியே - படிவேறுபாடு. ஆ. பா.  
  
ஆறாம் திருமுறை / Sixth Thirumurai  
  
##  036\. உண்மை கூறல்  
uṇmai kūṟal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** தனிப்பெருந் தலைவரே தாயவ ரேஎன்   
தந்தைய ரேபெருந் தயவுடை யவரே  
பனிப்பறுத் தெனையாண்ட பரம்பர ரேஎம்  
பார்வதி புரஞானப் பதிசிதம் பரரே  
இனிச்சிறு பொழுதேனுந் தாழ்த்திடல் வேண்டா  
இறையவ ரேஉமை இங்குகண் டல்லால்  
அனிச்சய உலகினைப் பார்க்கவும் மாட்டேன்  
அருட்பெருஞ் சோதியீர் ஆணைநும் மீதே.  
  
**2.** பெறுவது நுமைஅன்றிப் பிறிதொன்றும் விரும்பேன்   
பேசல்நும் பேச்சன்றிப் பிறிதொன்றும் பேசேன்  
உறுவதுநும் அருள்அன்றிப் பிரிதொன்றும் உவவேன்  
உன்னல்உம் திறன்அன்றிப் பிரிதொன்றும் உன்னேன்  
மறுநெறி தீர்த்தெனை வாழ்வித்துக் கொண்டீர்  
வள்ளலே நும்திரு வரவுகண் டல்லால்  
அறுசுவை உண்டிகொண் டருந்தவும் மாட்டேன்  
அருட்பெருஞ் சோதியீர் ஆணைநும் மீதே.  
  
**3.** கரும்பிடை இரதமும் கனியில்இன் சுவையும்   
காட்டிஎன் உள்ளம் கலந்தினிக் கின்றீர்  
விரும்பிநும் பொன்னடிக் காட்பட்டு நின்றேன்  
மேல்விளை வறிகிலன் விச்சைஒன் றில்லேன்  
துரும்பினும் சிறியனை அன்றுவந் தாண்டீர்  
தூயநும் பேரருட் சோதிகண் டல்லால்  
அரும்பெறல் உண்டியை விரும்பவும் மாட்டேன்  
அருட்பெருஞ் சோதியீர் ஆணைநும் மீதே.  
  
**4.** தடுத்தெனை ஆட்கொண்ட தந்தைய ரேஎன்   
தனிப்பெருந் தலைவரே சபைநடத் தவரே  
தொடுத்தொன்று சொல்கிலேன் சொப்பனத் தேனும்  
தூயநும் திருவருள் நேயம்விட் டறியேன்  
விடுத்திடில் என்னைநீர் விடுப்பன்என் உயிரை  
வெருவுளக் கருத்தெல்லாம் திருவுளத் தறிவீர்  
அடுத்தினிப் பாயலில் படுக்கவும் மாட்டேன்  
அருட்பெருஞ் சோதியீர் ஆணைநும் மீதே.  
  
**5.** காசையும் பணத்தையும் கன்னியர் தமையும்   
காணியின் ஆட்சியும் கருதிலேன் கண்டீர்  
நேசநும் திருவருள் நேசம்ஒன் றல்லால்  
நேசம்மற் றிலைஇது நீர்அறி யீரோ  
ஏசறல் அகற்றிவந் தென்னைமுன் ஆண்டீர்  
இறையவ ரேஉமை இன்றுகண் டல்லால்  
ஆசையிற் பிறரொடு பேசவும் மாட்டேன்  
அருட்பெருஞ் சோதியீர் ஆணைநும் மீதே.  
  
**6.** என்பொருள் என்உடல் என்உயிர் எல்லாம்   
ஈந்தனன் உம்மிடத் தெம்பெரு மானீர்  
இன்பொடு வாங்கிக்கொண் டென்னையாட் கொண்டீர்  
என்செயல் ஒன்றிலை யாவும்நும் செயலே  
வன்பொடு நிற்கிலீர் என்பொடு கலந்தீர்  
வள்ளலே நும்திரு வரவுகண் டல்லால்  
அன்பொடு காண்பாரை முன்பிட மாட்டேன்  
அருட்பெருஞ் சோதியீர் ஆணைநும் மீதே.  
  
**7.** திருந்தும்என் உள்ளத் திருக்கோயில் ஞான   
சித்தி புரம்எனச் சத்தியம் கண்டேன்  
இருந்தருள் கின்றநீர் என்னிரு கண்கள்  
இன்புற அன்றுவந் தெழில்உருக் காட்டி  
வருந்தலை என்றெனைத் தேற்றிய வாறே  
வள்ளலே இன்றுநும் வரவுகண் டல்லால்  
அருந்தவர் நேரினும் பொருந்தவும் மாட்டேன்  
அருட்பெருஞ் சோதியீர் ஆணைநும் மீதே.  
  
**8.** கரைக்கணம் இன்றியே கடல்நிலை செய்தீர்   
கருணைக் கடற்குக் கரைக்கணஞ் செய்யீர்  
உரைக்கண வாத உயர்வுடை யீர்என்  
உரைக்கண விப்பல உதவிசெய் கின்றீர்  
வரைக்கண எண்குண மாநிதி ஆனீர்  
வாய்மையில் குறித்தநும் வரவுகண் டல்லால்  
அரைக்கணம் ஆயினும் தரித்திட மாட்டேன்  
அருட்பெருஞ் சோதியீர் ஆணைநும் மீதே.  
  
**9.** மடுக்கநும் பேரருள் தண்அமு தெனக்கே   
மாலையும் காலையும் மத்தியா னத்தும்  
கடுக்கும் இரவினும் யாமத்தும் விடியற்  
காலையி னுந்தந்தென் கடும்பசி தீர்த்து  
எடுக்குநற் றாயொடும் இணைந்துநிற் கின்றீர்  
இறையவ ரேஉம்மை இங்குகண் டல்லால்  
அடுக்கவீழ் கலைஎடுத் துடுக்கவும் மாட்டேன்  
அருட்பெருஞ் சோதியீர் ஆணைநும் மீதே.  
  
**10.** கறுத்துரைக் கின்றவர் களித்துரைக் கின்ற   
காலைஈ தென்றே கருத்துள் அறிந்தேன்  
நிறுத்துரைக் கின்றபல் நேர்மைகள் இன்றி  
நீடொளிப் பொற்பொது நாடகம் புரிவீர்  
செறுத்துரைக் கின்றவர் தேர்வதற் கரியீர்  
சிற்சபை யீர்எனைச் சேர்ந்திடல் வேண்டும்  
அறுத்துரைக் கின்றேன்நான் பொறுத்திட மாட்டேன்  
அருட்பெருஞ் சோதியீர் ஆணைநும் மீதே.  
  
  
  
ஆறாம் திருமுறை / Sixth Thirumurai  
  
##  037\. அருள்விளக்க மாலை  
aruḷviḷakka mālai  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருள்விளக்கே அருட்சுடரே அருட்சோதிச் சிவமே   
அருளமுதே அருள்நிறைவே அருள்வடிவப் பொருளே  
இருள்கடிந்தென் உளமுழுதும் இடங்கொண்ட பதியே  
என்அறிவே என்உயிரே எனக்கினிய உறவே  
மருள்கடிந்த மாமணியே மாற்றறியாப் பொன்னே  
மன்றில்நடம் புரிகின்ற மணவாளா எனக்கே  
தெருள்அளித்த திருவாளா ஞானஉரு வாளா  
தெய்வநடத் தரசேநான் செய்மொழிஏற் றருளே.  
  
**2.** கோடையிலே இளைப்பாற்றிக் கொள்ளும்வகை கிடைத்த   
குளிர்தருவே தருநிழலே நிழல்கனிந்த கனியே  
ஓடையிலே ஊறுகின்ற தீஞ்சுவைத்தண்ணீரே  
உகந்ததண்­ ரிடைமலர்ந்த சுகந்தமண மலரே  
மேடையிலே வீசுகின்ற மெல்லியபூங் காற்றே  
மென்காற்றில் விளைசுகமே சுகத்தில்உறும் பயனே  
ஆடையிலே எனைமணந்த மணவாளா பொதுவில்  
ஆடுகின்ற அரசேஎன் அலங்கல்அணிந் தருளே.  
  
**3.** இன்புறநான் எய்ப்பிடத்தே பெற்றபெரு வைப்பே   
ஏங்கியபோ தென்றன்னைத் தாங்கியநல் துணையே  
அன்புறஎன் உட்கலந்தே அண்ணிக்கும் அமுதே  
அச்சமெலாம் தவிர்த்தென்னை ஆட்கொண்ட குருவே  
என்பருவம் குறியாதே எனைமணந்த பதியே  
இச்சையுற்ற படிஎல்லாம் எனக்கருளும் துரையே  
துன்பறமெய் அன்பருக்கே பொதுநடஞ்செய் அரசே  
தூயதிரு வடிகளுக்கென் சொல்லும்அணிந் தருளே.  
  
**4.** ஒசித்தகொடி அனையேற்குக் கிடைத்தபெரும் பற்றே   
உள்மயங்கும் போதுமயக் கொழித்தருளும் தெளிவே  
பசித்தபொழு தெதிர்கிடைத்த பால்சோற்றுத் திரளே  
பயந்தபொழு தெல்லாம்என் பயந்தவிர்த்த துரையே  
நசித்தவரை எழுப்பிஅருள் நல்கியமா மருந்தே  
நான்புணர நானாகி நண்ணியமெய்ச் சிவமே  
கசித்தமனத் தன்பர்தொழப் பொதுநடஞ்செய் அரசே  
களித்தெனது சொன்மாலை கழலில்அணிந் தருளே.  
  
**5.** மனம்இளைத்து வாடியபோ தென்எதிரே கிடைத்து   
வாட்டமெலாம் தவிர்த்தெனக்கு வாழ்வளித்த நிதியே  
சினமுகத்தார் தமைக்கண்டு திகைத்தபொழு தவரைச்  
சிரித்தமுகத் தவராக்கி எனக்களித்த சிவமே  
அனம்உகைத்தான் அரிமுதலோர் துருவிநிற்க எனக்கே  
அடிமுடிகள் காட்டுவித்தே அடிமைகொண்ட பதியே  
இனம்எனப்பே ரன்பர்தொழப் பொதுநடஞ்செய் அரசே  
என்னுடைய சொன்மாலை யாவும்அணிந் தருளே.  
  
**6.** கங்குலிலே வருந்தியஎன் வருத்தமெலாம் தவிர்த்தே   
காலையிலே என்உளத்தே கிடைத்தபெருங் களிப்பே  
செங்குவளை மாலையொடு மல்லிகைப்பூ மாலை  
சேர்த்தணிந்தென் தனைமணந்த தெய்வமண வாளா  
எங்கும்ஒளி மயமாகி நின்றநிலை காட்டி  
என்அகத்தும் புறத்தும்நிறைந் திலங்கியமெய்ப் பொருளே  
துங்கமுறத் திருப்பொதுவில் திருநடஞ்செய் அரசே  
சொன்மாலை சூட்டுகின்றேன் தோளில்அணிந் தருளே.  
  
**7.** கரைந்துவிடா தென்னுடைய நாவகத்தே இருந்து   
கனத்தசுவை தருகின்ற கற்கண்டே கனிவாய்  
விரைந்துவந்தென் துன்பமெலாம் தவிர்த்தஅரு ளமுதே  
மெய்அருளே மெய்யாகி விளங்குகின்ற விளக்கே  
திரைந்தஉடல் விரைந்துடனே பொன்உடம்பே ஆகித்  
திகழ்ந்தழியா தோங்கஅருள் சித்தேமெய்ச் சத்தே  
வரைந்தென்னை மணம்புரிந்து பொதுநடஞ்செய் அரசே  
மகிழ்வொடுநான் புனைந்திடுஞ்சொன் மாலைஅணிந் தருளே.  
  
**8.** கதிக்குவழி காட்டுகின்ற கண்ணேஎன் கண்ணில்   
கலந்தமணி யேமணியில் கலந்தகதிர் ஒளியே  
விதிக்கும்உல குயிர்க்குயிராய் விளங்குகின்ற சிவமே  
மெய்யுணர்ந்தோர் கையகத்தே விளங்கியதீங் கனியே  
மதிக்குமதிக் கப்புறம்போய் வயங்குதனி நிலையே  
மறைமுடிஆ கமமுடிமேல் வயங்கும்இன்ப நிறைவே  
துதிக்கும்அன்பர் தொழப்பொதுவில் நடம்புரியும் அரசே  
சொன்மாலை சூட்டுகின்றேன் தோளில்அணிந் தருளே.  
  
**9.** அண்டவள வெவ்வளவோ அவ்வளவும் அவற்றில்   
அமைந்தசரா சரஅளவெவ் வளவோஅவ் வளவும்  
கண்டதுவாய் ஆங்கவைகள் தனித்தனியே அகத்தும்  
காண்புறத்தும் அகப்புறத்தும் புறப்புறத்தும் விளங்க  
விண்டகுபே ரருட்சோதிப் பெருவெளிக்கு நடுவே  
விளங்கிஒரு பெருங்கருணைக் கொடிநாட்டி அருளாம்  
தண்டகும்ஓர் தனிச்செங்கோல் நடத்திமன்றில் நடிக்கும்  
தனிஅரசே என்மாலை தாளில்அணிந் தருளே.  
  
**10.** நல்லாசொல் யோகாந்தப் பதிகள்பல கோடி   
நாட்டியதோர் போதாந்தப் பதிகள்பல கோடி  
வல்லார்சொல் கலாந்தநிலைப் பதிகள்பல கோடி  
வழுத்தும்ஒரு நாதாந்தப் பதிகள்பல கோடி  
இல்லார்ந்த வேதாந்தப் பதிகள்பல கோடி  
இலங்குகின்ற சித்தாந்தப் பதிகள்பல கோடி  
எல்லாம்பே ரருட்சோதித் தனிச்செங்கோல் நடத்தும்  
என்அரசே என்மாலை இனிதுபுனைந் தருளே.  
  
**11.** நாட்டியதோர் சுத்தபரா சத்திஅண்டம் முதலா   
ஞானசத்தி அண்டமது கடையாக இவற்றுள்  
ஈட்டியபற் பலசத்தி சத்தர்அண்டப் பகுதி  
எத்தனையோ கோடிகளும் தன்நிழற்கீழ் விளங்கச்  
சூட்டியபொன் முடிஇலங்கச் சமரசமெய்ஞ் ஞானச்  
சுத்தசிவ சன்மார்க்கப் பெருநிலையில் அமர்ந்தே  
நீட்டியபே ரருட்சோதித் தனிச்செங்கோல் நடத்தும்  
நீதிநடத் தரசேஎன் நெடுஞ்சொல்அணிந் தருளே.  
  
**12.** தன்பெருமை தான்அறியாத் தன்மையனே எனது   
தனித்தலைவா என்னுயிர்க்குள் இனித்ததனிச் சுவையே  
நின்பெருமை நான்அறியேன் நான்மட்டோ அறியேன்  
நெடுமால்நான் முகன்முதலா மூர்த்திகளும் அறியார்  
அன்புறும்ஆ கமமறைகள் அறியாவே எனினும்  
அவரும்அவை களும்சிலசொல் அணிகின்றார் நினக்கே  
என்பருவம் குறியாதே எனையாண்ட அரசே  
யானும்அவர் போல்அணிகின் றேன்அணிந்திங் கருளே.  
  
**13.** உண்ணஉண்ணத் தெவிட்டாதே தித்தித்தென் உடம்போ   
டுயிர்உணர்வும் கலந்துகலந் துள்ளகத்தும் புறத்தும்  
தண்ணியவண் ணம்பரவப் பொங்கிநிறைந் தாங்கே  
ததும்பிஎன்றன் மயம்எல்லாம் தன்மயமே ஆக்கி  
எண்ணியஎன் எண்ணமெலாம் எய்தஒளி வழங்கி  
இலங்குகின்ற பேரருளாம் இன்னமுதத் திரளே  
புண்ணியமே என்பெரிய பொருளேஎன் அரசே  
புன்மொழிஎன் றிகழாதே புனைந்துமகிழ்ந் தருளே.  
  
**14.** நாட்டார்கள் சூழ்ந்துமதித் திடமணிமே டையிலே   
நடுஇருக்க என்றனையே நாட்டியபே ரிறைவா  
பாட்டாளர் பாடுதொறும் பரிசளிக்கும் துரையே  
பன்னுமறைப் பாட்டேமெய்ப் பாட்டினது பயனே  
கூட்டாளா சிவகாமக் கொடிக்கிசைந்த கொழுநா  
கோவேஎன் கணவாஎன் குரவாஎன்281 குணவா  
நீட்டாளர் புகழ்ந்தேத்த மணிமன்றில் நடிக்கும்  
நீதிநடத் தரசேஎன் நெடுமொழிகொண் டருளே.  
  
**15.** கைக்கிசைந்த பொருளேஎன் கருத்திசைந்த கனிவே   
கண்ணேஎன் கண்களுக்கே கலந்திசைந்த கணவா  
மெய்க்கிசைந்த அணியேபொன் மேடையில்என் னுடனே  
மெய்கலந்த தருணத்தே விளைந்தபெருஞ் சுகமே  
நெய்க்கிசைந்த உணவேஎன் நெறிக்கிசைந்த நிலையே  
நித்தியமே எல்லாமாஞ் சத்தியமே உலகில்  
பொய்க்கிசைந்தார் காணாதே பொதுநடஞ்செய் அரசே  
புன்மொழிஎன் றிகழாதே புனைந்துமகிழ்ந் தருளே.  
  
**16.** கொடுத்திடநான் எடுத்திடவும் குறையாத நிதியே   
கொல்லாத நெறியேசித் தெல்லாஞ்செய் பதியே  
மடுத்திடவும் அடுத்தடுத்தே மடுப்பதற்குள் ளாசை  
வைப்பதன்றி வெறுப்பறியா வண்ணநிறை அமுதே  
எடுத்தெடுத்துப் புகன்றாலும் உலவாத ஒளியே  
என்உயிரே என்உயிருக் கிசைந்தபெருந் துணையே  
தடுத்திடவல் லவர்இல்லாத் தனிமுதற்பே ரரசே  
தாழ்மொழிஎன் றிகழாதே தரித்துமகிழ்ந் தருளே.  
  
**17.** தனித்தனிமுக் கனிபிழிந்து வடித்தொன்றாக் கூட்டிச்   
சர்க்கரையுங் கற்கண்டின் பொடியுமிகக் கலந்தே  
தனித்தநறுந் தேன்பெய்து பசும்பாலுந் தேங்கின்  
தனிப்பாலுஞ் சேர்த்தொருதீம் பருப்பிடியும் விரவி  
இனித்தநறு நெய்அளந்தே இளஞ்சூட்டின் இறக்கி  
எடுத்தசுவைக் கட்டியினும் இனித்திடுந்தெள் ளமுதே  
அனித்தமறத் திருப்பொதுவில் விளங்குநடத் தரசே  
அடிமலர்க்கென் சொல்லணியாம் அலங்கல்அணிந் தருளே.  
  
**18.** மலைவறியாப் பெருஞ்சோதி வச்சிரமா மலையே   
மாணிக்க மணிப்பொருப்பே மரகதப்பேர் வரையே  
விலைஅறியா உயர்ஆணிப் பெருமுத்துத் திரளே  
விண்ணவரும் நண்ணரும்ஓர் மெய்ப்பொருளின் விளைவே  
கொலைஅறியாக் குணத்தோர்தங் கூட்டுறவே அருட்செங்  
கோல்நடத்து கின்றதனிக் கோவேமெய் அறிவால்  
நிலைஅறிந்தோர் போற்றுமணி மன்றில்நடத் தரசே  
நின்னடிப்பொன் மலர்களுக்கென் நெடுஞ்சொல்அணிந் தருளே.  
  
**19.** கண்களிக்கப் புகைசிறிதும் காட்டாதே புருவக்   
கலைநடுவே விளங்குகின்ற கற்பூர விளக்கே  
பண்களிக்கப் பாடுகின்ற பாட்டில்விளை சுகமே  
பத்தருளே தித்திக்கப் பழுத்ததனிப் பழமே  
மண்களிக்க வான்களிக்க மணந்தசிவ காம  
வல்லிஎன மறைகளெலாம் வாழ்த்துகின்ற வாமப்  
பெண்களிக்கப் பொதுநடஞ்செய் நடத்தரசே நினது  
பெரும்புகழ்ச்சே வடிகளுக்கென் அரும்பும்அணிந் தருளே.  
  
**20.** உருவெளியே உருவெளிக்குள் உற்றவெளி உருவே   
உருநடுவும் வெளிநடுவும் ஒன்றான ஒன்றே  
பெருவெளியே பெருவெளியில் பெருஞ்சோதி மயமே  
பெருஞ்சோதி மயநடுவே பிறங்குதனிப் பொருளே  
மருஒழியா மலர்அகத்தே வயங்குஒளி மணியே  
மந்திரமே தந்திரமே மதிப்பரிய மருந்தே  
திருஒழியா தோங்குமணி மன்றில்நடத் தரசே  
சிறுமொழிஎன் றிகழாதே சேர்த்துமகிழ்ந் தருளே.  
  
**21.** நான்என்றும் தான்என்றும் நாடாத நிலையில்   
ஞானவடி வாய்விளங்கும் வானநடு நிலையே  
ஊன்என்றும் உயிர்என்றும் குறியாமே முழுதும்  
ஒருவடிவாம் திருவடிவம் உவந்தளித்த பதியே  
தேன்என்றும் கரும்பென்றும் செப்பரிதாய் மனமும்  
தேகமும்உள் ளுயிர்உணர்வும் தித்திக்கும் சுவையே  
வான்என்றும் ஒளிஎன்றும் வகுப்பரிதாம் பொதுவில்  
வயங்குநடத் தரசேஎன் மாலையும்ஏற் றருளே.  
  
**22.** எட்டிரண்டும் என்என்றால் மயங்கியஎன் றனக்கே   
எட்டாத நிலைஎல்லாம் எட்டுவித்த குருவே  
சுட்டிரண்டுங் காட்டாதே துரியநிலை நடுவே  
சுகமயமாய் விளங்குகின்ற சுத்தபரம் பொருளே  
மட்டிதுஎன் றறிவதற்கு மாட்டாதே மறைகள்  
மவுனம்உறப் பரம்பரத்தே வயங்குகின்ற ஒளியே  
தட்டறியாத் திருப்பொதுவில் தனிநடஞ்செய் அரசே  
தாழ்மொழிஎன் றிகழாதே தரித்துமகிழ்ந் தருளே.  
  
**23.** சாதிகுலம் சமயமெலாம் தவிர்த்தெனைமேல் ஏற்றித்   
தனித்ததிரு அமுதளித்த தனித்தலைமைப் பொருளே  
ஆதிநடுக் கடைகாட்டா தண்டபகி ரண்டம்  
ஆருயிர்கள் அகம்புறம்மற் றனைத்தும்நிறை ஒளியே  
ஓதிஉணர்ந் தவர்எல்லாம் எனைக்கேட்க எனைத்தான்  
ஓதாமல் உணர்ந்துணர்வாம் உருவுறச்செய் உறவே  
சோதிமய மாய்விளங்கித் தனிப்பொதுவில் நடிக்கும்  
தூயநடத் தரசேஎன் சொல்லும்அணிந் தருளே.  
  
**24.** அடிக்கடிஎன் அகத்தினிலும் புறத்தினிலும் சோதி   
அருள்உருவாய்த் திரிந்துதிரிந் தருள்கின்ற பொருளே  
படிக்களவின் மறைமுடிமேல் ஆகமத்தின் முடிமேல்  
பதிந்தபதம் என்முடிமேல் பதித்ததனிப் பதியே  
பொடிக்கனகத் திருமேனித் திருமணங்கற் பூரப்  
பொடிமணத்தோ டகம்புறமும் புதுமணஞ்செய் அமுதே  
அடிக்கனக அம்பலத்தே திருச்சிற்றம் பலத்தே  
ஆடல்புரி அரசேஎன் அலங்கல்அணிந் தருளே.  
  
**25.** அறையாத மிகுபெருங்காற் றடித்தாலும் சிறிதும்   
அசையாதே அவியாதே அண்டபகி ரண்டத்  
துறையாவும் பிண்டவகைத் துறைமுழுதும் விளங்கத்  
தூண்டாதே விளங்குகின்ற ஜோதிமணி விளக்கே  
மறையாதே குறையாதே களங்கமும் இல்லாதே  
மயக்காதே பனிக்காதே வயங்குகின்ற மதியே  
இறையாய்எவ் வுயிரகத்தும் அகப்புறத்தும் புறத்தும்  
இலங்குநடத் தரசேஎன் இசையும்அணிந் தருளே.  
  
**26.** பார்த்தாலும் நினைத்தாலும் படித்தாலும் படிக்கப்   
பக்கம்நின்று கேட்டாலும் பரிந்துள்உணர்ந் தாலும்  
ஈர்த்தாலும் பிடித்தாலும் கட்டிஅணைத் தாலும்  
இத்தனைக்கும் தித்திக்கும் இனித்தசுவைக் கரும்பே  
வேர்த்தாவி மயங்காது கனிந்தநறுங் கனியே  
மெய்ம்மைஅறி வானந்தம் விளக்கும்அருள் அமுதே  
தீர்த்தாஎன் றன்பர்எலாம் தொழப்பொதுவில் நடிக்கும்  
தெய்வநடத் தரசேஎன் சிறுமொழிஏற் றருளே.  
  
**27.** பற்றுதலும் விடுதலும்உள் அடங்குதலும் மீட்டும்   
படுதலொடு சுடுதலும்புண் படுத்தலும்இல் லாதே  
உற்றொளிகொண் டோங்கிஎங்கும் தன்மயமாய் ஞான  
உருவாகி உயிர்க்குயிராய் ஓங்குகின்ற நெருப்பே  
சுற்றுதலும் தோன்றுதலும் மறைதலும்வெச் சென்றே  
சுடுதலும்இல் லாதென்றும் துலங்குகின்ற சுடரே  
முற்றும்உணர்ந் தவர்உளத்தே திருச்சிற்றம் பலத்தே  
முயங்கும்நடத் தரசேஎன் மொழியும்அணிந் தருளே.  
  
**28.** ஐம்பூத பரங்கள்முதல் நான்கும்அவற் றுள்ளே   
அடுத்திடுநந் நான்கும்அவை அகம்புறமேல் நடுக்கீழ்  
கம்பூத பக்கமுதல் எல்லாந்தன் மயமாய்க்  
காணும்அவற் றப்புறமும் கலந்ததனிக் கனலே  
செம்பூத உலகங்கள் பூதாண்ட வகைகள்  
செழித்திடநற் கதிர்பரப்பித் திகழ்கின்ற சுடரே  
வெம்பூதத் தடைதவிர்ந்தார் ஏத்தமணி மன்றில்  
விளங்கும்நடத் தரசேஎன் விளம்பும்அணிந் தருளே.  
  
**29.** வாதுறும்இந் தியகரண பரங்கள்முதல் நான்கும்   
வகுத்திடுநந் நான்கும்அகம் புறமேல்கீழ் நடுப்பால்  
ஓதுறும்மற் றெல்லாந்தன் மயமாகக் கலந்தே  
ஓங்கவற்றின் அப்புறமும் ஒளிர்கின்ற ஒளியே  
சூதுறுமிந் தியகரண லோகாண்டம் அனைத்தும்  
சுடர்பரப்பி விளங்குகின்ற சுயஞ்சோதிச் சுடரே  
போதுறுவார் பலர்நின்று போற்றநடம் பொதுவில்  
புரியும்நடத் தரசேஎன் புகலும்அணிந் தருளே.  
  
**30.** பகுதிபர முதல்நான்கும் அவற்றுறுநந் நான்கும்   
பரவிஎலாம் தன்மயமாம் படிநிறைந்து விளங்கித்  
தகுதிபெறும் அப்பகுதிக் கப்புறமும் சென்றே  
தனிஒளிச்செங் கோல்நடத்தித் தழைக்கின்ற ஒளியே  
மிகுதிபெறு பகுதிஉல கம்பகுதி அண்டம்  
விளங்கஅருட் சுடர்பரப்பி விளங்குகின்ற சுடரே  
தொகுதிபெறு கடவுளர்கள் ஏத்தமன்றில் நடிக்கும்  
துரியநடத் தரசேஎன் சொல்லும்அணிந் தருளே.  
  
**31.** மாமாயைப் பரமாதி நான்கும்அவற் றுள்ளே   
வயங்கியநந் நான்குந்தன் மயத்தாலே விளக்கி  
ஆமாறம் மாமாயைக் கப்புறத்தும் நிறைந்தே  
அறிவொன்றே வடிவாகி விளங்குகின்ற ஒளியே  
தாமாயா புவனங்கள் மாமாயை அண்டம்  
தழைத்துவிளங் கிடக்கதிர்செய் தனித்தபெருஞ் சுடரே  
தேமாலும் பிரமனும்நின் றேத்தமன்றில் நடிக்கும்  
தெய்வநடத் தரசேஎன் சிறுமொழிஏற் றருளே.  
  
**32.** சுத்தபர முதல்நான்கும் அவற்றுறுநந் நான்கும்   
தூயஒளி வடிவாகத் துலங்கும்ஒளி அளித்தே  
நித்தபரம் பரநடுவாய் முதலாய்அந் தமதாய்  
நீடியஓர் பெருநிலைமேல் ஆடியபே ரொளியே  
வித்தமுறும் சுத்தபர லோகாண்டம் அனைத்தும்  
விளக்கமுறச் சுடர்பரப்பி விளங்குகின்ற சுடரே  
சத்தியஞா னானந்தச் சித்தர்புகழ் பொதுவில்  
தனித்தநடத் தரசேஎன் சாற்றும்அணிந் தருளே.  
  
**33.** சாற்றுகின்ற கலைஐந்தில் பரமாதி நான்கும்   
தக்கஅவற் றூடிருந்த நந்நான்கும் நிறைந்தே  
ஊற்றுகின்ற அகம்புறமேல் நடுக்கீழ்மற் றனைத்தும்  
உற்றிடுந்தன் மயமாகி ஒளிர்கின்ற ஒளியே  
தோற்றுகின்ற கலைஉலகம் கலைஅண்ட முழுதும்  
துலங்குகின்ற சுடர்பரப்பிச் சூழ்கின்ற சுடரே  
போற்றுகின்ற மெய்அடியர் களிப்பநடித் தருளும்  
பொதுவில்நடத் தரசேஎன் புகலும்அணிந் தருளே.  
  
**34.** நாட்டியஓங் காரம்ஐந்தில் பரமுதல்ஓர் நான்கும்   
நந்நான்கு மாறிடத்தும் நயந்துநிறைந் தருளி  
ஈட்டியசெம் பொருள்நிலையோ டிலக்கியமும் விளங்க  
இனிதுநின்று விளங்குகின்ற இன்பமய ஒளியே  
கூட்டியஓங் காரஉல கோங்கார அண்டம்  
குடிவிளங்கக் கதிர்பரப்பிக் குலவுபெருஞ் சுடரே  
பாட்டியல்கொண் டன்பரெலாம் போற்றமன்றில் நடிக்கும்  
பரமநடத் தரசேஎன் பாட்டும்அணிந் தருளே.  
  
**35.** மன்னுகின்ற அபரசத்திப் பரமாதி அவற்றுள்   
வகுத்தநிலை யாதிஎலாம் வயங்கவயின் எல்லாம்  
பன்னுகின்ற பற்பலவாம் விசித்திரசித் திரங்கள்  
பரவிவிளங் கிடவிளங்கிப் பதிந்தருளும் ஒளியே  
துன்அபர சத்திஉல கபரசத்தி அண்டம்  
சுகம்பெறவே கதிர்பரப்பித் துலங்குகின்ற சுடரே  
உன்னும்அன்பர் உளங்களிக்கத் திருச்சிற்றம் பலத்தே  
ஓங்கும்நடத் தரசேஎன் உரையும்அணிந் தருளே.  
  
**36.** விளங்குபர சத்திகளின் பரமாதி அவற்றுள்   
விரிந்தநிலை யாதிஎலாம் விளங்கிஒளி வழங்கிக்  
களங்கமிலாப் பரவெளியில் அந்தம்முதல் நடுத்தான்  
காட்டாதே நிறைந்தெங்கும் கலந்திடும்பே ரொளியே  
உளங்குலவு பரசத்தி உலகமண்ட முழுதும்  
ஒளிவிளங்கச் சுடர்பரப்பி ஓங்குதனிச் சுடரே  
வளங்குலவு திருப்பொதுவில் மாநடஞ்செய் அரசே  
மகிழ்ந்தெனது சொல்எனும்ஓர் மாலைஅணிந் தருளே.  
  
**37.** தெரிந்தமகா சுத்தபர முதலும்அவற் றுள்ளே   
சிறந்தநிலை யாதிகளும் தெளிந்துவிளங் குறவே  
பரிந்தஒரு சிவவெளியில் நீக்கமற நிறைந்தே  
பரமசுக மயமாகிப் பரவியபே ரொளியே  
விரிந்தமகா சுத்தபர லோகாண்ட முழுதும்  
மெய்அறிவா னந்தநிலை விளக்குகின்ற சுடரே  
புரிந்ததவப் பயனாகும் பொதுவில்நடத் தரசே  
புன்மொழிஎன் றிகழாதே புனைந்துமகிழ்ந் தருளே.  
  
**38.** வாய்ந்தபர நாதம்ஐந்தில் பரமுதலும் அவற்றுள்   
மன்னுநிலை யாதிகளும் வயங்கியிட நிறைந்தே  
ஆய்ந்தபர சிவவெளியில் வெளிஉருவாய் எல்லாம்  
ஆகியதன் இயல்விளக்கி அலர்ந்திடும்பே ரொளியே  
தோய்ந்தபர நாதஉல கண்டமெலாம் விளங்கச்  
சுடர்பரப்பி விளங்குகின்ற தூயதனிச் சுடரே  
வேய்ந்தமணி மன்றிடத்தே நடம்புரியும் அரசே  
விளம்புறும்என் சொன்மாலை விளங்கஅணிந் தருளே.  
  
**39.** கல்லார்க்கும் கற்றவர்க்கும் களிப்பருளும் களிப்பே   
காணார்க்கும் கண்டவர்க்கும் கண்ணளிக்கும் கண்ணே  
வல்லார்க்கும் மாட்டார்க்கும் வரமளிக்கும் வரமே  
மதியார்க்கும் மதிப்பவர்க்கும் மதிகொடுக்கும் மதியே  
நல்லார்க்கும் பொல்லார்க்கும் நடுநின்ற நடுவே  
நரர்களுக்கும் சுரர்களுக்கும் நலங்கொடுக்கும் நலமே  
எல்லார்க்கும் பொதுவில்நடம் இடுகின்ற சிவமே  
என்அரசே யான்புகலும் இசையும்அணிந் தருளே.  
  
**40.** காட்சியுறக் கண்களுக்குக் களிக்கும் வண்ணம் உளதாய்க்   
கையும்மெய்யும் பரிசிக்கச் சுகபரிசத் ததுவாய்ச்  
சூழ்ச்சியுற நாசிக்குச் சுகந்தஞ்செய் குவதாய்த்  
தூயசெவிக் கினியதொரு சுகநாதத் ததுவாய்  
மாட்சியுற வாய்க்கினிய பெருஞ்சுவைஈ குவதாய்  
மறைமுடிமேல் பழுத்தெனக்கு வாய்த்தபெரும் பழமே  
ஆட்சியுற அருள்ஒளியால் திருச்சிற்றம் பலத்தே  
ஆடல்புரி அரசேஎன் அலங்கல்அணிந் தருளே.  
  
**41.** திரைஇலதாய் அழிவிலதாய்த் தோலிலதாய்ச் சிறிதும்   
சினைப்பிலதாய்ப் பனிப்பிலதாய்ச் செறிந்திடுகோ திலதாய்  
விரைஇலதாய்ப் புரைஇலதாய் நார்இலதாய் மெய்யே  
மெய்யாகி அருள்வண்ணம் விளங்கிஇன்ப மயமாய்ப்  
பரைவெளிக்கப் பால்விளங்கு தனிவெளியில் பழுத்தே  
படைத்தஎன துளத்தினிக்கக் கிடைத்ததனிப் பழமே  
உரைவளர்மா மறைகளெலாம் போற்றமணிப் பொதுவில்  
ஓங்கும்நடத் தரசேஎன் உரையும்அணிந் தருளே.  
  
**42.** கார்ப்பிலதாய்த் துவர்ப்பிலதாய் உவர்ப்பிலதாய்ச் சிறிதும்   
கசப்பிலதாய்ப் புளிப்பிலதாய்க் காய்ப்பிலதாய்ப் பிறவில்  
சேர்ப்பிலதாய் எஞ்ஞான்றும் திரிபிலதாய் உயிர்க்கே  
தினைத்தனையும் நோய்தரும்அத் தீமைஒன்றும் இலதாய்ப்  
பார்ப்பனையேன் உள்ளகத்தே விளங்கிஅறி வின்பம்  
படைத்திடமெய்த் தவப்பயனால் கிடைத்ததனிப் பழமே  
ஓர்ப்புடையார் போற்றமணி மன்றிடத்தே வெளியாய்  
ஓங்கியபே ரரசேஎன் உரையும்அணிந் தருளே.  
  
**43.** தெற்றியிலே நான்பசித்துப் படுத்திளைத்த தருணம்   
திருஅமுதோர் திருக்கரத்தே திகழ்வள்ளத் தெடுத்தே  
ஒற்றியிற்போய்ப் பசித்தனையோ என்றெனையங் கெழுப்பி  
உவந்துகொடுத் தருளியஎன் உயிர்க்கினிதாந் தாயே  
பற்றியஎன் பற்றனைத்தும் தன்அடிப்பற் றாகப்  
பரிந்தருளி எனைஈன்ற பண்புடைஎந் தாயே  
பெற்றியுளார் சுற்றிநின்று போற்றமணிப் பொதுவில்  
பெருநடஞ்செய் அரசேஎன் பிதற்றும்உவந் தருளே.  
  
**44.** தாய்முதலோ ரொடுசிறிய பருவமதில்282 தில்லைத்   
தலத்திடையே திரைதூக்கத் தரிசித்த போது  
வேய்வகைமேல் காட்டாதே என்றனக்கே எல்லாம்  
வெளியாகக் காட்டியஎன் மெய்உறவாம் பொருளே  
காய்வகைஇல் லாதுளத்தே கனிந்தநறுங் கனியே  
கனவிடத்தும் நனவிடத்தும் எனைப்பிரியாக் களிப்பே  
தூய்வகையோர் போற்றமணி மன்றில்நடம் புரியும்  
சோதிநடத் தரசேஎன் சொல்லும்அணிந் தருளே.  
  
**45.** ஓங்கியஓர் துணைஇன்றிப் பாதிஇர வதிலே   
உயர்ந்தஓட்டுத் திண்ணையிலே படுத்தகடைச் சிறியேன்  
தூங்கிமிகப் புரண்டுவிழத் தரையில்விழா தெனையே  
தூக்கிஎடுத் தணைத்துக்கீழ்க் கிடத்தியமெய்த் துணையே  
தாங்கியஎன் உயிர்க்கின்பம் தந்தபெருந் தகையே  
சற்குருவே நான்செய்பெருந் தவப்பயனாம் பொருளே  
ஏங்கியஎன் ஏக்கமெலாம் தவிர்த்தருளிப் பொதுவில்  
இலங்குநடத் தரசேஎன் இசையும்அணிந் தருளே.  
  
**46.** தனிச்சிறியேன் சிறிதிங்கே வருந்தியபோ ததனைத்   
தன்வருத்தம் எனக்கொண்டு தரியாதக் கணத்தே  
பனிப்புறும்அவ் வருத்தமெலாம் தவிர்த்தருளி மகனே  
பயம்உனக்கென் என்றென்னைப் பரிந்தணைத்த குருவே  
இனிப்புறுநன் மொழிபுகன்றென் முடிமிசையே மலர்க்கால்  
இணைஅமர்த்தி எனையாண்ட என்னுயிர்நற் றுணையே  
கனித்தநறுங் கனியேஎன் கண்ணேசிற் சபையில்  
கலந்தநடத் தரசேஎன் கருத்தும்அணிந் தருளே.  
  
**47.** ஒருமடந்தை வலிந்தணைந்து கலந்தகன்ற பின்னர்   
உளம்வருந்தி என்செய்தோம் என்றயர்ந்த போது  
பெருமடஞ்சேர் பிள்ளாய்என் கெட்டதொன்றும் இலைநம்  
பெருஞ்செயல்என் றெனைத்தேற்றிப் பிடித்தபெருந் தகையே  
திருமடந்தை மார்இருவர் என்எதிரே நடிக்கச்  
செய்தருளிச் சிறுமைஎலாம் தீர்த்ததனிச் சிவமே  
கருமடம்தீர்ந் தவர்எல்லாம் போற்றமணி மன்றில்  
காட்டும்நடத் தரசேஎன் பாட்டும்அணிந் தருளே.  
  
**48.** இருள்இரவில் ஒருமூலைத் திண்ணையில்நான் பசித்தே   
இளைப்புடனே படுத்திருக்க எனைத்தேடி வந்தே  
பொருள்உணவு கொடுத்துண்ணச் செய்வித்தே பசியைப்  
போக்கிஅருள் புரிந்தஎன்றன் புண்ணியநற் றுணையே  
மருள்இரவு நீக்கிஎல்லா வாழ்வும்எனக் கருளி  
மணிமேடை நடுஇருக்க வைத்தஒரு மணியே  
அருள்உணவும் அளித்தென்னை ஆட்கொண்ட சிவமே  
அம்பலத்தென் அரசேஎன் அலங்கல்அணிந் தருளே.  
  
**49.** நான்பசித்த போதெல்லாம் தான்பசித்த தாகி   
நல்உணவு கொடுத்தென்னைச் செல்வம்உற வளர்த்தே  
ஊன்பசித்த இளைப்பென்றும் தோற்றாத வகையே  
ஒள்ளியதெள் ளமுதெனக்கிங் குவந்தளித்த ஒளியே  
வான்பதிக்கும் நெடுமாற்கும் நான்முகற்கும் அரிதாம்  
வாழ்வெனக்கே ஆகியுற வரம்அளித்த பதியே  
தேன்பரித்த மலர்மணமே திருப்பொதுவில் ஞானத்  
திருநடஞ்செய் அரசேஎன் சிறுமொழிஏற் றருளே.  
  
**50.** நடைக்குரிய உலகிடைஓர் நல்லநண்பன் ஆகி   
நான்குறித்த பொருள்கள்எலாம் நாழிகைஒன் றதிலே  
கிடைக்கஎனக் களித்தகத்தும் புறத்தும்அகப் புறத்தும்  
கிளர்ந்தொளிகொண் டோங்கியமெய்க் கிளைஎனும்பே ரொளியே  
படைப்புமுதல் ஐந்தொழிலும் கொள்கஎனக் குறித்தே  
பயந்தீர்த்தென் உள்ளகத்தே அமர்ந்ததனிப் பதியே  
கடைப்படும்என் கரத்தில்ஒரு கங்கணமும் தரித்த  
ககனநடத் தரசேஎன் கருத்தும்அணிந் தருளே.  
  
**51.** நீநினைத்த நன்மைஎலாம் யாம்அறிந்தோம் நினையே   
நேர்காண வந்தனம்என் றென்முடிமேல்283 மலர்க்கால்  
தான்நிலைக்க வைத்தருளிப் படுத்திடநான் செருக்கித்  
தாள்களெடுத் தப்புறத்தே வைத்திடத்தான் நகைத்தே  
ஏன்நினைத்தாய் இவ்வளவு சுதந்தரம்என் மகனே  
எனக்கிலையோ என்றருளி எனையாண்ட குருவே  
தேன்நிலைத்த தீம்பாகே சர்க்கரையே கனியே  
தெய்வநடத் தரசேஎன் சிறுமொழிஏற் றருளே.  
  
**52.** மூர்த்திகளும் நெடுங்காலம் முயன்றாலும் அறிய   
முடியாத முடிவெல்லாம் முன்னியஓர் தினத்தே  
ஆர்த்தியுடன் அறியஎனக் களித்தருளி அடியேன்  
அகத்தினைத்தன் இடமாக்கி அமர்ந்தஅருட் குருவே  
பார்த்திபரும் விண்ணவரும் பணிந்துமகிழ்ந் தேத்தப்  
பரநாத நாட்டரசு பாலித்த பதியே  
ஏர்த்திகழும் திருப்பொதுவில் இன்பநடத் தரசே  
என்னுடைய சொன்மாலை இலங்கஅணிந் தருளே.  
  
**53.** இச்சைஒன்றும் இல்லாதே இருந்தஎனக் கிங்கே   
இயலுறுசன் மார்க்கநிலைக் கிச்சையைஉண் டாக்கித்  
தச்சுறவே பிறமுயற்சி செயுந்தோறும் அவற்றைத்  
தடையாக்கி உலகறியத் தடைதீர்த்த குருவே  
எச்சமய முடிபுகளும் திருச்சிற்றம் பலத்தே  
இருந்தஎன எனக்கருளி இசைவித்த இறையே  
முச்சகமும் புகழமணி மன்றிடத்தே நடிக்கும்  
முதல்அரசே என்னுடைய மொழியும்அணிந் தருளே.  
  
**54.** கையாத தீங்கனியே கயக்காத அமுதே   
கரையாத கற்கண்டே புரையாத கரும்பே  
பொய்யாத பெருவாழ்வே புகையாத கனலே  
போகாத புனலேஉள் வேகாத காலே  
கொய்யாத நறுமலரே கோவாத மணியே  
குளியாத பெருமுத்தே ஒளியாத வெளியே  
செய்யாத பேருதவி செய்தபெருந் தகையே  
தெய்வநடத் தரசேஎன் சிறுமொழிஏற் றருளே.  
  
**55.** எண்ணாத மந்திரமே எழுதாத மறையே   
ஏறாத மேனிலைநின் றிறங்காத நிறைவே  
பண்ணாத பூசையிலே படியாத படிப்பே  
பாராத பார்வையிலே பதியாத பதிப்பே  
நண்ணாத மனத்தகத்தே அண்ணாத நலமே  
நாடாத நாட்டகத்தே நடவாத நடப்பே  
அண்ணாஎன் அப்பாஎன் ஐயாஎன் அரசே  
அடிஇணைக்கென் சொன்மாலை அணிந்துமகிழ்ந் தருளே.  
  
**56.** சாகாத கல்வியிலே தலையான நிலையே   
சலியாத காற்றிடைநின் றொலியாத கனலே  
ஏகாத புனலிடத்தே இடியாத புவியே  
ஏசாத மந்திரத்தே பேசாத பொருளே  
கூகாஎன் றெனைக்கூடி எடுக்காதே என்றும்  
குலையாத வடிவெனக்கே கொடுத்ததனி அமுதே  
மாகாதல் உடையார்கள் வழுத்தமணிப் பொதுவில்  
மாநடஞ்செய் அரசேஎன் மாலையும்ஏற் றருளே.  
  
**57.** சுத்தநிலை அனுபவங்கள் தோன்றுவெளி யாகித்   
தோற்றும்வெளி யாகிஅவை தோற்றுவிக்கும் வெளியாய்  
நித்தநிலை களின்நடுவே நிறைந்தவெளி யாகி  
நீயாகி நானாகி நின்றதனிப்பொருளே  
சத்தியமே சத்துவமே தத்துவமே நவமே  
சமரசசன் மார்க்கநிலைத் தலைநின்ற சிவமே  
புத்தமுதே சித்திஎலாம் வல்லதிருப் பொதுவில்  
புனிதநடத் தரசேஎன் புகலும்அணிந் தருளே.  
  
**58.** நான்அளக்குந் தோறும்அதற் குற்றதுபோல் காட்டி   
நாட்டியபின் ஒருசிறிதும் அளவில்உறா தாகித்  
தான்அளக்கும் அளவதிலே முடிவெனத் தோற்றித்  
தன்அளவுங் கடந்தப்பால் மன்னுகின்ற பொருளே  
வான்அளக்க முடியாதே வான்அனந்தங் கோடி  
வைத்தபெரு வான்அளக்க வசமோஎன் றுரைத்துத்  
தேன்அளக்கும் மறைகளெலாம் போற்றமணி மன்றில்  
திகழுநடத் தரசேஎன் சிறுமொழிஏற் றருளே.  
  
**59.** திசையறிய மாட்டாதே திகைத்தசிறி யேனைத்   
தெளிவித்து மணிமாடத் திருத்தவிசில் ஏற்றி  
நசைஅறியா நற்றவரும் மற்றவருஞ் சூழ்ந்து  
நயப்பஅருட் சிவநிலையை நாட்டவைத்த பதியே  
வசையறியாப் பெருவாழ்வே மயல்அறியா அறிவே  
வான்நடுவெ இன்பவடி வாய்இருந்த பொருளே  
பசைஅறியா மனத்தவர்க்கும் பசைஅறிவித் தருளப்  
பரிந்தநடத் தரசேஎன் பாட்டும்அணிந் தருளே.  
  
**60.** என்உயிரும் என்உடலும் என்பொருளும் யானே   
இசைந்துகொடுத் திடவாங்கி இட்டதன்பின் மகிழ்ந்தே  
தன்உயிரும் தன்உடலும் தன்பொருளும் எனக்கே  
தந்துகலந் தெனைப்புணர்ந்த தனித்தபெருஞ் சுடரே  
மன்உயிருக் குயிராகி இன்பமுமாய் நிறைந்த  
மணியேஎன் கண்ணேஎன் வாழ்முதலே மருந்தே  
மின்னியபொன் மணிமன்றில் விளங்குநடத் தரசே  
மெய்யும்அணிந் தருள்வோய்என் பொய்யும்அணிந் தருளே.  
  
**61.** மன்னுகின்ற பொன்வடிவும் மந்திரமாம் வடிவும்   
வான்வடிவும் கொடுத்தெனக்கு மணிமுடியுஞ் சூட்டிப்  
பன்னுகின்ற தொழில்ஐந்துஞ்செய்திடவே பணித்துப்  
பண்புறஎன் அகம்புறமும் விளங்குகின்ற பதியே  
உன்னுகின்ற தோறும்எனக் குள்ளமெலாம் இனித்தே  
ஊறுகின்ற தெள்ளமுதே ஒருதனிப்பே ரொளியே  
மின்னுகின்ற மணிமன்றில் விளங்குநடத் தரசே  
மெய்யும்அணிந் தருள்வோய்என் பொய்யும்அணிந் தருளே.  
  
**62.** நன்மைஎலாம் தீமைஎனக் குரைத்தோடித் திரியும்   
நாய்க்குலத்தில் கடையான நாயடியேன் இயற்றும்  
புன்மைஎலாம் பெருமைஎனப் பொறுத்தருளிப் புலையேன்  
பொய்உரைமெய் உரையாகப் புரிந்துமகிழ்ந் தருளித்  
தன்மைஎலாம் உடையபெருந் தவிசேற்றி முடியும்  
தரித்தருளி ஐந்தொழில்செய் சதுர்அளித்த பதியே  
இன்மைஎலாம் தவிர்ந்தடியார் இன்பமுறப் பொதுவில்  
இலங்குநடத் தரசேஎன் இசையும்அணிந் தருளே.  
  
**63.** விழுக்குலத்தார் அருவருக்கும் புழுக்குலத்தில் கடையேன்   
மெய்யுரையேன் பொய்யுரையை வியந்துமகிழ்ந் தருளி  
முழுக்குலத்தோர் முடிசூட்டி ஐந்தொழில்செய் எனவே  
மொழிந்தருளி எனையாண்ட முதற்றனிப்பே ரொளியே  
எழுக்குலத்தில் புரிந்தமனக் கழுக்குலத்தார் தமக்கே  
எட்டாத நிலையேநான் எட்டியபொன் மலையே  
மழுக்குலத்தார் போற்றமணி மன்றில்நடம் புரியும்  
மாநடத்தென் அரசேஎன் மாலைஅணிந் தருளே.  
  
**64.** கலைக்கொடிகண் டறியாத புலைக்குடியில் கடையேன்   
கைதவனேன் பொய்தவமும் கருத்தில்உவந் தருளி  
மலைக்குயர்மாத் தவிசேற்றி மணிமுடியுஞ் சூட்டி  
மகனேநீ வாழ்கஎன வாழ்த்தியஎன் குருவே  
புலைக்கொடியார் ஒருசிறிதும் புலப்படக்கண் டறியாப்  
பொன்னேநான் உண்ணுகின்ற புத்தமுதத் திரளே  
விலைக்கறியா மாமணியே வெறுப்பறியா மருந்தே  
விளங்குநடத் தரசேஎன் விளம்பும்அணிந் தருளே.  
  
**65.** மதம்என்றும் சமயம்என்றும் சாத்திரங்கள் என்றும்   
மன்னுகின்ற தேவர்என்றும் மற்றவர்கள் வாழும்  
பதம்என்றும் பதம்அடைந்த பத்தர்அனு பவிக்கப்  
பட்டஅனு பவங்கள்என்றும் பற்பலவா விரிந்த  
விதம்ஒன்றும் தெரியாதே மயங்கியஎன் தனக்கே  
வெட்டவெளி யாஅறிவித் திட்டஅருள் இறையே  
சதம்ஒன்றும் சுத்தசிவ சன்மார்க்கப் பொதுவில்  
தனிநடஞ்செய் அரசேஎன் சாற்றும்அணிந் தருளே.  
  
**66.** என்ஆசை எல்லாம்தன் அருள்வடிவந் தனக்கே   
எய்திடச்செய் திட்டருளி எனையும்உடன் இருத்தித்  
தன்ஆசை எல்லாம்என் உள்ளகத்தே வைத்துத்  
தானும்உடன் இருந்தருளிக் கலந்தபெருந் தகையே  
அன்னாஎன் ஆருயிரே அப்பாஎன் அமுதே  
ஆவாஎன் றெனையாண்ட தேவாமெய்ச் சிவமே  
பொன்னாரும் பொதுவில்நடம் புரிகின்ற அரசே  
புண்ணியனே என்மொழிப்பூங் கண்ணியும்ஏற் றருளே.  
  
**67.** தன்அரசே செலுத்திநின்ற தத்துவங்கள் அனைத்தும்   
தனித்தனிஎன் வசமாகித் தாழ்ந்தேவல் இயற்ற  
முன்அரசும் பின்அரசும் நடுஅரசும் போற்ற  
முன்னும்அண்ட பிண்டங்கள் எவற்றினும்எப் பாலும்  
என்அரசே என்றுரைக்க எனக்குமுடி சூட்டி  
இன்பவடி வாக்கிஎன்றும் இலங்கவைத்த சிவமே  
என்அரசே என்உயிரே என்இருகண் மணியே  
இணைஅடிப்பொன் மலர்களுக்கென் இசையும்அணிந் தருளே.  
  
**68.** பரவெளியே நடுவெளியே உபசாந்த வெளியே   
பாழ்வெளியே முதலாக ஏழ்வெளிக்கப் பாலும்  
விரவியமா மறைகளெலாம் தனித்தனிசென் றளந்தும்  
மெய்யளவு காணாதே மெலிந்திளைத்துப் போற்ற  
உரவில்அவை தேடியஅவ் வெளிகளுக்குள் வெளியாய்  
ஓங்கியஅவ் வெளிகளைத்தன் னுள்அடக்கும் வெளியாய்க்  
கரையறநின் றோங்குகின்ற சுத்தசிவ வெளியே  
கனிந்தநடத் தரசேஎன் கருத்தும்அணிந் தருளே.  
  
**69.** வெய்யலிலே நடந்திளைப்பு மேவியஅக் கணத்தே   
மிகுநிழலும் தண்ணமுதும் தந்தஅருள் விளைவே  
மையல்சிறி துற்றிடத்தே மடந்தையர்கள் தாமே  
வலிந்துவரச் செய்வித்த மாண்புடைய நட்பே  
கையறவால் கலங்கியபோ தக்கணத்தே போந்து  
கையறவு தவிர்த்தருளிக் காத்தளித்த துரையே  
ஐயமுறேல் என்றெனையாண் டமுதளித்த பதியே  
அம்பலத்தென் அரசேஎன் அலங்கல்அணிந் தருளே.  
  
**70.** கொலைபுரிவார் தவிரமற்றை எல்லாரும் நினது   
குலத்தாரே நீஎனது குலத்துமுதல் மகனே  
மலைவறவே சுத்தசிவ சமரசசன் மார்க்கம்  
வளரவளர்ந் திருக்கஎன வாழ்த்தியஎன் குருவே  
நிலைவிழைவார் தமைக்காக்கும் நித்தியனே எல்லா  
நிலையும்விளங் குறஅருளில் நிறுத்தியசிற் குணனே  
புலையறியாப் பெருந்தவர்கள் போற்றமணிப் பொதுவில்  
புனிதநடத் தரசேஎன் புகலும்அணிந் தருளே.  
  
**71.** உயிர்க்கொலையும் புலைப்பொசிப்பும் உடையவர்கள் எல்லாம்   
உறவினத்தார் அல்லர்அவர் புறஇனத்தார் அவர்க்குப்  
பயிர்ப்புறும்ஓர் பசிதவிர்த்தல் மாத்திரமே புரிக  
பரிந்துமற்றைப் பண்புரையேல் நண்புதவேல் இங்கே  
நயப்புறுசன் மார்க்கம்அவர் அடையளவும் இதுதான்  
நம்ஆணை என்றெனக்கு நவின்றஅருள் இறையே  
மயர்ப்பறுமெய்த்284 தவர்போற்றப் பொதுவில்நடம் புரியும்  
மாநடத்தென் அரசேஎன் மாலைஅணிந் தருளே.  
  
**72.** வன்புடையார் கொலைகண்டு புலைஉண்பார் சிறிதும்   
மரபினர்அன் றாதலினால் வகுத்தஅவர் அளவில்  
அன்புடைய என்மகனே பசிதவிர்த்தல் புரிக  
அன்றிஅருட் செயல்ஒன்றும் செயத்துணியேல் என்றே  
இன்புறஎன் தனக்கிசைத்த என்குருவே எனைத்தான்  
ஈன்றதனித் தந்தையே தாயேஎன் இறையே  
துன்பறுமெய்த் தவர்சூழ்ந்து போற்றதிருப் பொதுவில்  
தூயநடத் தரசேஎன் சொல்லும்அணிந் தருளே.  
  
**73.** கொடியவரே கொலைபுரிந்து புலைநுகர்வார் எனினும்   
குறித்திடும்ஓர் ஆபத்தில் வருந்துகின்ற போது  
படியில்அதைப் பார்த்துகவேல் அவர்வருத்தம் துன்பம்  
பயந்தீர்ந்து விடுகஎனப் பரிந்துரைத்த குருவே  
நெடியவரே நான்முகரே நித்தியரே பிறரே  
நின்மலரே என்கின்றோர் எல்லாரும் காண  
அடியும்உயர் முடியும்எனக் களித்தபெரும் பொருளே  
அம்பலத்தென் அரசேஎன் அலங்கல்அணிந் தருளே.  
  
**74.** தயைஉடையார் எல்லாரும் சமரசசன் மார்க்கம்   
சார்ந்தவரே ஈங்கவர்கள் தம்மோடுங் கூடி  
நயமுறுநல் அருள்நெறியில் களித்துவிளை யாடி  
நண்ணுகஎன் றெனக்கிசைத்த நண்புறுசற் குருவே  
உயலுறும்என் உயிர்க்கினிய உறவேஎன் அறிவில்  
ஓங்கியபே ரன்பேஎன் அன்பிலுறும் ஒளியே  
மயலறுமெய்த் தவர்சூழ்ந்து போற்றும்மணி மன்றில்  
மாநடத்தென் அரசேஎன் மாலைஅணிந் தருளே.  
  
**75.** அருளுடையார் எல்லாரும் சமரசசன் மார்க்கம்   
அடைந்தவரே ஆதலினால் அவருடனே கூடித்  
தெருளுடைய அருள்நெறியில் களித்துவிளை யாடிச்  
செழித்திடுக வாழ்கஎனச் செப்பியசற் குருவே  
பொருளுடைய பெருங்கருணைப் பூரணமெய்ச் சிவமே  
போதாந்த முதல்ஆறும் நிறைந்தொளிரும் ஒளியே  
மருளுடையார் தமக்குமருள் நீக்கமணிப் பொதுவில்  
வயங்குநடத் தரசேஎன் மாலையும்ஏற் றருளே.  
  
**76.** வெம்மாலைச் சிறுவரொடும் விளையாடித் திரியும்   
மிகச்சிறிய பருவத்தே வியந்துநினை நமது  
பெம்மான்என் றடிகுறித்து பாடும்வகை புரிந்த  
பெருமானே நான்செய்த பெருந்தவமெய்ப் பயனே  
செம்மாந்த சிறியேனைச் சிறுநெறியில் சிறிதும்  
செலுத்தாமல் பெருநெறியில் செலுத்தியநற் றுணையே  
அம்மானே என்ஆவிக் கானபெரும் பொருளே  
அம்பலத்தென் அரசேஎன் அலங்கல்அணிந் தருளே.  
  
**77.** ஆணவமாம் இருட்டறையில் கிடந்தசிறி யேனை   
அணிமாயை விளக்கறையில் அமர்த்திஅறி வளித்து  
நீணவமாம் தத்துவப்பொன் மாடமிசை ஏற்றி  
நிறைந்தஅருள் அமுதளித்து நித்தமுற வளர்த்து  
மாணுறஎல் லாநலமும் கொடுத்துலகம் அறிய  
மணிமுடியும் சூட்டியஎன் வாழ்முதலாம் பதியே  
ஏணுறுசிற் சபைஇடத்தும் பொற்சபையின் இடத்தும்  
இலங்குநடத் தரசேஎன் இசையும்அணிந் தருளே.  
  
**78.** பான்மறுத்து விளையாடும் சிறுபருவத் திடையே   
பகரும்உல கிச்சைஒன்றும் பதியாதென் உளத்தே  
மான்மறுத்து விளங்குதிரு ஐந்தெழுத்தே பதிய  
வைத்தபெரு வாழ்வேஎன் வாழ்வில்உறும் சுகமே  
மீன்மறுத்துச் சுடர்மயமாய் விளங்கியதோர் விண்ணே  
விண்அனந்தம் உள்ளடங்க விரிந்தபெரு வெளியே  
ஊன்மறுத்த பெருந்தவருக் கொளிவடிவம் கொடுத்தே  
ஓங்குநடத் தரசேஎன் உரையும்அணிந் தருளே.  
  
**79.** மெய்ச்சுகமும் உயிர்ச்சுகமும் மிகுங்கரணச் சுகமும்   
விளங்குபதச் சுகமும்அதன் மேல்வீட்டுச் சுகமும்  
எச்சுகமும் தன்னிடத்தே எழுந்தசுகம் ஆக  
எங்கணும்ஓர் நீக்கமற எழுந்தபெருஞ் சுகமே  
அச்சுகமும் அடையறிவும் அடைந்தவரும் காட்டா  
ததுதானாய் அதுஅதுவாய் அப்பாலாம் பொருளே  
பொய்ச்சுகத்தை விரும்பாத புனிதர்மகிழ்ந் தேத்தும்  
பொதுநடத்தென் அரசேஎன் புகலும்அணிந் தருளே.  
  
**80.** அண்டவகை எவ்வளவோ அவ்வளவும் அவற்றில்   
அமைந்தஉயிர் எவ்வளவோ அவ்வளவும் அவைகள்  
கண்டபொருள் எவ்வளவோ அவ்வளவும் அவற்றில்  
கலந்தகலப் பெவ்வளவோ அவ்வளவும் நிறைந்தே  
விண்தகும்ஓர் நாதவெளி சுத்தவெளி மோன  
வெளிஞான வெளிமுதலாம் வெளிகளெலாம் நிரம்பிக்  
கொண்டதுவாய் விளங்குகின்ற சுத்தசிவ மயமே  
குலவுநடத் தரசேஎன் குற்றமும்கொண் டருளே.  
  
**81.** சத்தியநான் முகர்அனந்தர் நாரணர்மற் றுளவாம்   
தலைவர்அவர் அவருலகில் சார்ந்தவர்கள் பிறர்கள்  
இத்திசைஅத் திசையாக இசைக்கும்அண்டப் பகுதி  
எத்தனையோ கோடிகளில் இருக்கும்உயிர்த் திரள்கள்  
அத்தனைபேர் உண்டாலும் அணுவளவும் குறையா  
தருள்வெளியில் ஒளிவடிவாய் ஆனந்த மயமாய்ச்  
சுத்தசிவ அனுபவமாய் விளங்கியதெள் ளமுதே  
துயநடத் தரசேஎன் சொல்லும்அணிந் தருளே.  
  
**82.** பொறிகரண முதற்பலவாம் தத்துவமும் அவற்றைப்   
புரிந்தியக்கி நடத்துகின்ற பூரணரும் அவர்க்குச்  
செறியும்உப காரிகளாம் சத்திகளும் அவரைச்  
செலுத்துகின்ற சத்தர்களும் தன்ஒளியால் விளங்க  
அறிவறிவாய் அவ்வறிவுக் கறிவாய்எவ் விடத்தும்  
ஆனதுவாய்த் தானதுவாய் அதுஅதுவாய் நிறைந்தே  
நெறிவழங்கப் பொதுவில்அருள் திருநடஞ்செய் அரசே  
நின்அடியேன் சொன்மாலை நிலைக்கஅணிந் தருளே.  
  
**83.** உண்ணுகின்ற ஊண்வெறுத்து வற்றியும்புற் றெழுந்தும்   
ஒருகோடிப் பெருந்தலைவர் ஆங்காங்கே வருந்திப்  
பண்ணுகின்ற பெருந்தவத்தும் கிடைப்பரிதாய்ச் சிறிய  
பயல்களினும் சிறியேற்குக் கிடைத்தபெரும் பதியே  
நண்ணுகின்ற பெருங்கருணை அமுதளித்தென் உளத்தே  
நானாகித் தானாகி அமர்ந்தருளி நான்தான்  
எண்ணுகின்ற படிஎல்லாம் அருள்கின்ற சிவமே  
இலங்குநடத் தரசேஎன் இசையும்அணிந் தருளே.  
  
**84.** கொள்ளைவினைக் கூட்டுறவால் கூட்டியபல் சமயக்   
கூட்டமும்அக் கூட்டத்தே கூவுகின்ற கலையும்  
கள்ளமுறும் அக்கலைகள் காட்டியபல் கதியும்  
காட்சிகளும் காட்சிதரு கடவுளரும் எல்லாம்  
பிள்ளைவிளை யாட்டெனநன் கறிவித்திங் கெனையே  
பிள்ளைஎனக் கொண்டுபிள்ளைப் பெயரிட்ட பதியே  
தள்ளரிய மெய்யடியார் போற்றமணி மன்றில்  
தனிநடஞ்செய் அரசேஎன் சாற்றும்அணிந் தருளே.  
  
**85.** நால்வருணம் ஆசிரமம் ஆசாரம் முதலா   
நவின்றகலைச் சரிதம்எலாம் பிள்ளைவிளை யாட்டே  
மேல்வருணம் தோல்வருணம் கண்டறிவார் இலைநீ  
விழித்திதுபார் என்றெனக்கு விளம்பியசற் குருவே  
கால்வருணங் கலையாதே வீணில்அலை யாதே  
காண்பனஎல் லாம்எனக்குக் காட்டியமெய்ப் பொருளே  
மால்வருணங் கடந்தவரை மேல்வருணத் தேற்ற  
வயங்குநடத் தரசேஎன் மாலைஅணிந் தருளே.  
  
**86.** எவ்விடத்தும் எவ்வுயிர்க்கும் இலங்குசிவம் ஒன்றே   
என்னாணை என்மகனே இரண்டில்லை ஆங்கே  
செவ்விடத்தே அருளொடுசேர்த் திரண்டெனக்கண் டறிநீ  
திகைப்படையேல் என்றெனக்குச் செப்பியசற் குருவே  
அவ்விடத்தே உவ்விடத்தே அமர்ந்ததுபோல் காட்டி  
அங்குமிங்கும் அப்புறமும் எங்குநிறை பொருளே  
ஒவ்விடச்சிற் சபைஇடத்தும் பொற்சபையின் இடத்தும்  
ஓங்குநடத் தரசேஎன் உரையும்அணிந் தருளே.  
  
**87.** இயல்வேதா கமங்கள்புரா ணங்கள்இதி காசம்   
இவைமுதலா இந்திரசா லங்கடையா உரைப்பார்  
மயல்ஒருநூல் மாத்திரந்தான் சாலம்என அறிந்தார்  
மகனேநீ நூல்அனைத்தும் சாலம்என அறிக  
செயல்அனைத்தும் அருள்ஒளியால் காண்கஎன எனக்கே  
திருவுளம்பற் றியஞான தேசிகமா மணியே  
அயல்அறியா அறிவுடையார் எல்லாரும் போற்ற  
ஆடுகின்ற அரசேஎன் அலங்கல்அணிந் தருளே.  
  
**88.** தோன்றியவே தாகமத்தைச் சாலம்என உரைத்தேம்   
சொற்பொருளும் இலக்கியமும் பொய்எனக்கண் டறியேல்  
ஊன்றியவே தாகமத்தின் உண்மைநினக் காகும்  
உலகறிவே தாகமத்தைப் பொய்எனக்கண் டுணர்வாய்  
ஆன்றதிரு வருட்செங்கோல் நினக்களித்தோம் நீயே  
ஆள்கஅருள் ஒளியால்என் றளித்ததனிச் சிவமே  
ஏன்றதிரு வமுதெனக்கும் ஈந்தபெரும் பொருளே  
இலங்குநடத் தரசேஎன் இசையும்அணிந் தருளே.  
  
**89.** நான்முகர்நல் உருத்திரர்கள் நாரணர்இந் திரர்கள்   
நவில்அருகர் புத்தர்முதல் மதத்தலைவர் எல்லாம்  
வான்முகத்தில் தோன்றிஅருள் ஒளிசிறிதே அடைந்து  
வானகத்தும் வையகத்தும் மனம்போன படியே  
தேன்முகந்துண் டவர்எனவே விளையாடா நின்ற  
சிறுபிள்ளைக் கூட்டம்என அருட்பெருஞ்சோ தியினால்  
தான்மிகக்கண் டறிகஎனச் சாற்றியசற் குருவே  
சபையில்நடத் தரசேஎன் சாற்றும்அணிந் தருளே.  
  
**90.** தவறாத வேதாந்த சித்தாந்த முதலாச்   
சாற்றுகின்ற அந்தமெலாம் தனித்துரைக்கும் பொருளை  
இவறாத சுத்தசிவ சன்மார்க்க நிலையில்  
இருந்தருளாம் பெருஞ்சோதி கொண்டறிதல் கூடும்  
எவராலும் பிறிதொன்றால் கண்டறிதல் கூடா  
தென்ஆணை என்மகனே அருட்பெருஞ்சோ தியைத்தான்  
தவறாது பெற்றனைநீ வாழ்கஎன்ற பதியே  
சபையில்நடத் தரசேஎன் சாற்றும்அணிந் தருளே.  
  
**91.** ஐயமுறேல் என்மகனே இப்பிறப்பிற் றானே   
அடைவதெலாம் அடைந்தனைநீ அஞ்சலைஎன் றருளி  
வையமிசைத் தனிஇருத்தி மணிமுடியும் சூட்டி  
வாழ்கஎன வாழ்த்தியஎன் வாழ்க்கைமுதற் பொருளே  
துய்யஅருட் பெருஞ்சோதி சுத்தசிவ வெளியே  
சுகமயமே எல்லாஞ்செய் வல்லதனிப் பதியே  
உய்யுநெறி காட்டிமணி மன்றிடத்தே நடிக்கும்  
ஒருமைநடத் தரசேஎன் உரையும்அணிந் தருளே.  
  
**92.** காலையிலே என்றனக்கே கிடைத்தபெரும் பொருளே   
களிப்பேஎன் கருத்தகத்தே கனிந்தநறுங் கனியே  
மேலையிலே இம்மையிலே ஒருமையிலே தவத்தால்  
மேவுகின்ற பெரும்பயனாம் விளைவைஎலாம் தருமச்  
சாலையிலே ஒருபகலில் தந்ததனிப் பதியே  
சமரசசன் மார்க்கசங்கத் தலைஅமர்ந்த நிதியே  
மாலையிலே சிறந்தமொழி மாலைஅணிந் தாடும்  
மாநடத்தென் அரசேஎன் மாலையும்ஏற் றருளே.  
  
**93.** சிற்பதமும் தற்பதமும் பொற்பதத்தே காட்டும்   
சிவபதமே ஆனந்தத் தேம்பாகின் பதமே  
சொற்பதங்கள் கடந்ததன்றி முப்பதமும் கடந்தே  
துரியபத முங்கடந்த பெரியதனிப் பொருளே  
நற்பதம்என் முடிசூட்டிக் கற்பதெலாங் கணத்தே  
நான்அறிந்து தானாக நல்கியஎன் குருவே  
பற்பதத்துத் தலைவரெலாம் போற்றமணி மன்றில்  
பயிலும்நடத் தரசேஎன் பாடல்அணிந் தருளே.  
  
**94.** ஆதியிலே எனையாண்டென் அறிவகத்தே அமர்ந்த   
அப்பாஎன் அன்பேஎன் ஆருயிரே அமுதே  
வீதியிலே விளையாடித் திரிந்தபிள்ளைப் பருவம்  
மிகப்பெரிய பருவம்என வியந்தருளி அருளாம்  
சோதியிலே விழைவுறச்செய் தினியமொழி மாலை  
தொடுத்திடச்செய் தணிந்துகொண்ட துரையேசிற் பொதுவாம்  
நீதியிலே நிறைந்தநடத் தரசேஇன் றடியேன்  
நிகழ்த்தியசொன் மாலையும்நீ திகழ்த்திஅணிந் தருளே.  
  
**95.** கணக்குவழக் கதுகடந்த பெருவெளிக்கு நடுவே   
கதிர்பரப்பி விளங்குகின்ற கண்நிறைந்த சுடரே  
இணக்கமுறும் அன்பர்கள்தம் இதயவெளி முழுதும்  
இனிதுவிளங் குறநடுவே இலங்கும்ஒளி விளக்கே  
மணக்குநறு மணமேசின் மயமாய்என் உளத்தே  
வயங்குதனிப் பொருளேஎன் வாழ்வேஎன் மருந்தே  
பிணக்கறியாப் பெருந்தவர்கள் சூழமணி மன்றில்  
பெருநடஞ்செய் அரசேஎன் பிதற்றும்அணிந் தருளே.  
  
**96.** அடிச்சிறியேன் அச்சமெலாம் ஒருகணத்தே நீக்கி   
அருளமுதம் மிகஅளித்தோர் அணியும்எனக் கணிந்து  
கடிக்கமலத் தயன்முதலோர் கண்டுமிக வியப்பக்  
கதிர்முடியும் சூட்டிஎனைக் களித்தாண்ட பதியே  
வடித்தமறை முடிவயங்கு மாமணிப்பொற் சுடரே  
மனம்வாக்குக் கடந்தபெரு வான்நடுவாம் ஒளியே  
படித்தலத்தார் வான்தலத்தார் பரவியிடப் பொதுவில்  
பரிந்தநடத் தரசேஎன் பாட்டும்அணிந் தருளே.  
  
**97.** எத்துணையும் சிறியேனை நான்முகன்மால் முதலோர்   
ஏறரிதாம் பெருநிலைமேல் ஏற்றிஉடன் இருந்தே  
மெய்த்துணையாம் திருவருட்பே ரமுதம்மிக அளித்து  
வேண்டியவா றடிநாயேன் விளையாடப் புரிந்து  
சுத்தசிவ சன்மார்க்க நெறிஒன்றே எங்கும்  
துலங்கஅருள் செய்தபெருஞ் சோதியனே பொதுவில்  
சித்துருவாய் நடம்புரியும் உத்தமசற் குருவே  
சிற்சபைஎன் அரசேஎன் சிறுமொழிஏற் றருளே.  
  
**98.** இருந்தஇடந் தெரியாதே இருந்தசிறி யேனை   
எவ்வுலகில் உள்ளவரும் ஏத்திடமேல் ஏற்றி  
அருந்தவரும் அயன்முதலாம் தலைவர்களும் உளத்தே  
அதிசயிக்கத் திருவமுதும் அளித்தபெரும் பதியே  
திருந்துமறை முடிப்பொருளே பொருள்முடிபில் உணர்ந்தோர்  
திகழமுடிந் துட்கொண்ட சிவபோகப் பொருளே  
பெருந்தவர்கள் போற்றமணி மன்றில்நடம் புரியும்  
பெருநடத்தென் அரசேஎன் பிதற்றும்அணிந் தருளே.  
  
**99.** குணமறியேன் செய்தபெருங் குற்றமெலாங் குணமாக்   
கொண்டருளி என்னுடைய குறிப்பெல்லாம் முடித்து  
மணமுறுபே ரருள்இன்ப அமுதமெனக் களித்து  
மணிமுடியும் சூட்டிஎனை வாழ்கஎன வாழ்த்தித்  
தணவிலிலா தென்னுளத்தே தான்கலந்து நானும்  
தானும்ஒரு வடிவாகித் தழைத்தோங்கப் புரிந்தே  
அணவுறுபேர் அருட்சோதி அரசுகொடுத் தருளி  
ஆடுகின்ற அரசேஎன் அலங்கல்அணிந் தருளே.  
  
**100.** தலைகால்இங் கறியாதே திரிந்தசிறி யேனைத்   
தான்வலிந்தாட் கொண்டருளித் தடைமுழுதுந் தவிர்த்தே  
மலைவறுமெய் அறிவளித்தே அருளமுதம் அருத்தி  
வல்லபசத் திகளெல்லாம் மருவியிடப் புரிந்து  
நிலையுறவே தானும்அடி யேனும்ஒரு வடிவாய்  
நிறையநிறை வித்துயர்ந்த நிலையதன்மேல் அமர்த்தி  
அலர்தலைப்பேர் அருட்சோதி அரசுகொடுத் தருளி  
ஆடுகின்ற அரசேஎன் அலங்கல்அணிந் தருளே.  
  
  
  
  * * * *  
  
  * 281\. எண் - முதற்பதிப்பு., பொ. சு., ச. மு. க.  
  * 282\. தாய் முதலோரோடு சிறு பருவமதில் - முதற்பதிப்பு, பொ. சு., ச. மு, க.  
  * 283\. முடிமேல் - முதற்பதிப்பு. பொ. சு., ச. மு. க. மடிமேல் - பி. இரா., ஆ. பா.  
  * 284\. மயர்ப்பு - சோர்வு. முதற்பதிப்பு.  
  
ஆறாம் திருமுறை / Sixth Thirumurai  
  
##  038\. வரம்பில் வியப்பு  
varampil viyappu  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** பொன்புனை புயனும் அயனும்மற் றவரும்   
புகலரும் பெரியஓர் நிலையில்  
இன்புரு வாகி அருளொடும் விளங்கி  
இயற்றலே ஆதிஐந் தொழிலும்  
தன்பொதுச் சமுகத் தைவர்கள் இயற்றத்  
தனிஅர சியற்றும்ஓர் தலைவன்  
அன்பெனும் குடிசை நுழைந்தன னானால்  
அவன்தனை மறுப்பவர் யாரே.  
  
**2.** மன்பதை வகுக்கும் பிரமர்நா ரணர்கள்   
மன்னுருத் திரர்களே முதலா  
ஒன்பது கோடித் தலைவர்கள் ஆங்காங்  
குறுபெருந் தொழில்பல இயற்றி  
இன்புறச் சிறிதே கடைக்கணித் தருளி  
இலங்கும்ஓர் இறைவன்இன் றடியேன்  
அன்பெனும் குடிசை நுழைந்தனன் அந்தோ  
அவன்தனை மறுப்பவர் யாரே.  
  
**3.** தன்னிக ரில்லாத் தலைவஎன் றரற்றித்   
தனித்தனி மறைகள்ஆ கமங்கள்  
உன்னிநின் றோடி உணர்ந்துணர்ந் துணரா  
ஒருதனிப் பெரும்பதி உவந்தே  
புன்னிக ரில்லாப் புலையனேன் பிழைகள்  
பொறுத்தருட் பூரண வடிவாய்  
என்னுளம் புகுந்தே நிறைந்தனன் அந்தோ  
எந்தையைத் தடுப்பவர் யாரே.  
  
**4.** பால்வகை ஆணோ பெண்கொலோ இருமைப்   
பாலதோ பால்உறா அதுவோ  
ஏல்வகை ஒன்றோ இரண்டதோ அனாதி  
இயற்கையோ ஆதியின் இயல்போ  
மேல்வகை யாதோ எனமறை முடிகள்  
விளம்பிட விளங்கும்ஓர் தலைவன்  
மால்வகை மனத்தேன் உளக்குடில் புகுந்தான்  
வள்ளலைத் தடுப்பவர் யாரே.  
  
**5.** வரம்பெறும் ஆன்ம உணர்ச்சியும் செல்லா   
வருபர உணர்ச்சியும் மாட்டாப்  
பரம்பர உணர்ச்சி தானும்நின் றறியாப்  
பராபர உணர்ச்சியும் பற்றா  
உரம்பெற உணர்வார் யார்எனப் பெரியர்  
உரைத்திட ஓங்கும்ஓர் தலைவன்  
கரம்பெறு கனிபோல் என்னுளம் புகுந்தான்  
கடவுளைத் தடுப்பவர் யாரே.  
  
**6.** படைத்திடல் முதல்ஐந் தொழில்புரிந் திலங்கும்   
பரம்பர ஒளிஎலாம் அணுவில்  
கிடைத்திடக் கீழ்மேல் நடுஎனக் காட்டாக்  
கிளர்ஒளி யாய்ஒளிக் கெல்லாம்  
அடைத்தகா ரணமாய்க் காரணங் கடந்த  
அருட்பெருஞ் ஜோதியாம் ஒருவன்  
கடைத்தனிச் சிறியேன் உளம்புகுந் தமர்ந்தான்  
கடவுளைத் தடுப்பவர் யாரே.  
  
**7.** அளவெலாங் கடந்த பெருந்தலை அண்ட   
அடுக்கெலாம் அம்மஓர் அணுவின்  
பிளவில்ஓர் கோடிக் கூற்றில்ஒன் றாகப்  
பேசநின் றோங்கிய பெரியோன்  
களவெலாந் தவிர்த்தென் கருத்தெலாம் நிரப்பிக்  
கருணையா ரமுதளித் துளமாம்  
வளவிலே புகுந்து வளர்கின்றான் அந்தோ  
வள்ளலைத் தடுப்பவர் யாரே.  
  
**8.** உள்ளவாம் அண்ட கோடி கோடிகளில்   
உளவுயிர் முழுவதும் ஒருங்கே  
கொள்ளைகொண் டிடினும் அணுத்துணை எனினும்  
குறைபடாப் பெருங்கொடைத் தலைவன்  
கள்ளநெஞ் சகத்தேன் பிழைஎலாம் பொறுத்துக்  
கருத்தெலாம் இனிதுதந் தருளித்  
தள்ளரும் திறத்தென் உள்ளகம் புகுந்தான்  
தந்தையைத் தடுப்பவர் யாரே.  
  
**9.** அறிந்தன அறிந்தாங் கறிந்தறிந் தறியா   
தையகோ ஐயகோ அறிவின்  
மறிந்தன மயர்ந்தேம் எனமறை அனந்தம்  
வாய்குழைந் துரைத்துரைத் துரையும்  
முறிந்திட வாளா இருந்தஎன் றறிஞர்  
மொழியும்ஓர் தனிப்பெருந் தலைவன்  
செறிந்தென துளத்தில் சேர்ந்தனன் அவன்றன்  
திருவுளம் தடுப்பவர் யாரே.  
  
**10.** கருமுதற் கருவாய்க் கருவினுட் கருவாய்க்   
கருஎலாங் காட்டும்ஓர் கருவாய்க்  
குருமுதற் குருவாய்க் குருஎலாங் கிடைத்த  
கொள்கையாய்க் கொள்கையோ டளவா  
அருமுதல் அருவாய் அல்லவாய் அப்பால்  
அருட்பெருஞ் ஜோதியாந் தலைவன்  
மருவிஎன் உளத்தில் புகுந்தனன் அவன்தன்  
வண்மையைத் தடுப்பவர் யாரே.  
  
  
  
ஆறாம் திருமுறை / Sixth Thirumurai  
  
##  039\. திருவடிப் புகழ்ச்சி  
tiruvaṭip pukaḻchsi  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** வானிருக்கும் பிரமர்களும் நாரணரும் பிறரும்   
மாதவம்பன் னாட்புரிந்து மணிமாட நடுவே  
தேனிருக்கும் மலரணைமேல் பளிக்கறையி னூடே  
திருவடிசேர்த் தருள்கஎனச் செப்பிவருந் திடவும்  
நானிருக்கும் குடிசையிலே வலிந்துநுழைந் தெனக்கே  
நல்லதிரு அருளமுதம் நல்கியதன் றியும்என்  
ஊனிருக்கும் குடிசையிலும் உவந்துநுழைந் தடியேன்  
உள்ளமெனும் சிறுகுடிசை யுள்ளும்நுழைந் தனையே.  
  
**2.** படிசெய்பிர மன்முதலோர் பற்பலநாள் வருந்திப்   
பன்மணிகள் ஒளிவிளங்கப் பதித்தசிங்கா தனத்தே  
அடிசெய்தெழுந் தருளிஎமை ஆண்டருளல் வேண்டும்  
அரசேஎன் றவரவரும் ஆங்காங்கே வருந்த  
வடிசெய்மறை முடிநடுவே மன்றகத்தே நடிக்கும்  
மலரடிகள் சிவப்பஒரு வளமும்இலா அசுத்தக்  
குடிசைநுழைந் தனையேஎன் றேசுவரே அன்பர்  
கூசாமல் என்னுளமாம் குடிசைநுழைந் தனையே.  
  
**3.** உள்ளபடி உள்ளதுவாய் உலகமெலாம் புகினும்   
ஒருசிறிதும் தடையிலதாய் ஒளியதுவே மயமாய்  
வெள்ளவெளி நடுவுளதாய் இயற்கையிலே விளங்கும்  
வேதமுடி இலக்கியமா மேடையிலே அமர்ந்த  
வள்ளன்மலர் அடிசிவப்ப வந்தெனது கருத்தின்  
வண்ணமெலாம் உவந்தளித்து வயங்கியபே ரின்பம்  
கொள்ளைகொளக் கொடுத்ததுதான் போதாதோ அரசே  
கொடும்புலையேன் குடிசையிலும் குலவிநுழைந் தனையே.  
  
**4.** தடையறியாத் தகையினதாய்த் தன்னிகரில் லதுவாய்த்   
தத்துவங்கள் அனைத்தினுக்கும் தாரகமாய் அவைக்கு  
விடையறியாத் தனிமுதலாய் விளங்குவெளி நடுவே  
விளங்குகின்ற சத்தியமா மேடையிலே அமர்ந்த  
நடையறியாத் திருவடிகள் சிவந்திடவந் தெனது  
நலிவனைத்துந் தவிர்த்தருளி ஞானஅமு தளித்தாய்  
கொடையிதுதான் போதாதோ என்னரசே அடியேன்  
குடிசையிலும் கோணாதே குலவிநுழைந் தனையே.  
  
**5.** இறையளவும் துரிசிலதாய்த் தூய்மையதாய் நிறைவாய்   
இயற்கையதாய் அனுபவங்கள் எவைக்கும்முத லிடமாய்  
மறைமுடியோ டாகமத்தின் மணிமுடிமேல் முடியாய்  
மன்னுகின்ற மெய்ஞ்ஞான மணிமேடை அமர்ந்த  
நிறையருட்சீ ரடிமலர்கள் சிவந்திடவந் தடியேன்  
நினைத்தஎலாம் கொடுத்தருளி நிலைபெறச்செய் தனையே  
குறைவிலதிப் பெருவரந்தான் போதாதோ அரசே  
கொடும்புலையேன் குடிசையிலும் குலவிநுழைந் தனையே.  
  
**6.** உருவினதாய் அருவினதாய் உருஅருவாய் உணர்வாய்   
உள்ளதுவாய் ஒருதன்மை உடையபெரும் பதியாய்  
மருவியவே தாந்தமுதல் வகுத்திடுங்க லாந்த  
வரைஅதன்மேல் அருள்வெளியில் வயங்கியமே டையிலே  
திருவுறவே அமர்ந்தருளும் திருவடிகள் பெயர்த்தே  
சிறியேன்கண் அடைந்தருளித் திருவனைத்தும் கொடுத்தாய்  
குருவேஎன் அரசேஈ தமையாதோ அடியேன்  
குடிசையிலும் கோணாதே குலவிநுழைந் தனையே.  
  
**7.** மணமுளதாய் ஒளியினதாய் மந்திரஆ தரமாய்   
வல்லதுவாய் நல்லதுவாய் மதங்கடந்த வரைப்பாய்  
வணமுளதாய் வளமுளதாய் வயங்கும்ஓரு வெளியில்  
மணிமேடை அமர்ந்ததிரு அடிமலர்கள் பெயர்த்தே  
எணமுளஎன் பால்அடைந்தென் எண்ணமெலாம் அளித்தாய்  
இங்கிதுதான் போதாதோ என்னரசே ஞானக்  
குணமலையே அருளமுதே குருவேஎன் பதியே  
கொடும்புலையேன் குடிசையிலும் குலவிநுழைந் தனையே.  
  
**8.** சிரம்பெறுவே தாகமத்தின் அடிநடுவும் முடியும்   
செல்லாத நிலைஅதுவாய் எல்லாம்வல் லதுவாய்  
பரம்பரமாய்ப் பரம்பரமேற் பரவுசிதம் பரமாய்ப்  
பதிவெளியில் விளங்குகின்ற மதிசிவமே டையிலே  
தரங்குலவ அமர்ந்ததிரு வடிகள்பெயர்த் தெனது  
சார்படைந்தென் எண்ணமெலாம் தந்தனைஎன் அரசே  
குரங்குமனச் சிறியேனுக் கிங்கிதுபோ தாதோ  
கொடும்புலையேன் குடிசையிலும் குலவிநுழைந் தனையே.  
  
**9.** பற்றியபற் றனைத்தினையும் பற்றறவிட் டறிவாம்   
பான்மைஒன்றே வடிவாகிப் பழுத்தபெரி யவரும்  
உற்றறிதற்273 கரியஒரு பெருவெளிமேல் வெளியில்  
ஓங்குமணி மேடைஅமர்ந் தோங்கியசே வடிகள்  
பெற்றறியப் பெயர்த்துவந்தென் கருத்தனைத்துங் கொடுத்தே  
பிறவாமல் இறவாமல் பிறங்கவைத்தாய்274 அரசே  
கொற்றமுளேன் தனக்கிதுதான் போதாதோ கொடியேன்  
குடிசையிலும் கோணாதே குலவிநுழைந் தனையே.  
  
**10.** கருவியொடு கரணமெலாம் கடந்துகடந் ததன்மேல்   
காட்சியெலாம் கடந்ததன்மேல் காணாது கடந்து  
ஒருநிலையின் அனுபவமே உருவாகிப் பழுத்த  
உணர்ச்சியினும் காணாமல் ஓங்கும்ஒரு வெளியில்  
மருவியதோர் மேடையிலே வயங்கியசே வடிகள்  
மலர்த்திவந்தென் கருத்தனைத்தும் வழங்கினைஇன் புறவே  
குருமணியே என்னரசே எனக்கிதுபோ தாதோ  
கொடும்புலையேன் குடிசையிலும் குலவிநுழைந் தனையே.  
  
  
  
  * * * *  
  
  * 273\. உற்றிடுதற் - படிவேறுபாடு. ஆ. பா.  
  * 274\. பிறங்கவைத்த - முதற்பதிப்பு. பொ. சு., ச. மு. க.  
  
ஆறாம் திருமுறை / Sixth Thirumurai  
  
##  040\. கண்கொளாக் காட்சி  
kaṇkoḷāk kāṭsi  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அடுத்தானை அடியேனை அஞ்சேல் என்றிங்   
காண்டானைச் சிறுநெறிகள் அடையா தென்னைத்  
தடுத்தானைப் பெருநெறிக்குத் தடைதீர்த் தானைத்  
தன்னருளும் தன்பொருளும் தானே என்பால்  
கொடுத்தானைக் குற்றமெலாம் குணமாக் கொள்ளும்  
குணத்தானைச் சமயமதக் குழிநின் றென்னை  
எடுத்தானை எல்லாஞ்செய் வல்ல சித்தே  
ஈந்தானைக் கண்டுகளித் திருக்கின் றேனே.  
  
**2.** விரித்தானைக் கருவிஎலாம் விரிய வேதம்   
விதித்தானை மெய்ந்நெறியை மெய்யே எற்குத்  
தெரித்தானை நடம்பொதுவில் செய்கின் றானைச்  
சிறியேனுக் கருள்ஒளியால் சிறந்த பட்டம்  
தரித்தானைத் தானேநா னாகி என்றும்  
தழைத்தானை எனைத்தடுத்த தடைகள் எல்லாம்  
எரித்தானை என்உயிருக் கின்பா னானை  
எம்மானைக் கண்டுகளித் திருக்கின் றேனே.  
  
**3.** நட்டானை நட்டஎனை நயந்து கொண்டே   
நம்மகன்நீ அஞ்சல்என நவின்றென் சென்னி  
தொட்டானை எட்டிரண்டும் சொல்லி னானைத்  
துன்பமெலாம் தொலைத்தானைச் சோர்ந்து தூங்க  
ஒட்டானை மெய்அறிவே உருவாய் என்னுள்  
உற்றானை உணர்ந்தார்க்கும் உணர்ந்து கொள்ள  
எட்டானை என்னளவில் எட்டி னானை  
எம்மானைக் கண்டுகளித் திருக்கின் றேனே.  
  
**4.** சோற்றானைச்270 சோற்றில்உறும் சுகத்தி னானைத்   
துளக்கம்இலாப் பாரானை நீரா னானைக்  
காற்றானை வெளியானைக் கனலா னானைக்  
கருணைநெடுங் கடலானைக் களங்கர் காணத்  
தோற்றானை நான்காணத் தோற்றி னானைச்  
சொல்லறியேன் சொல்லியபுன் சொல்லை யெல்லாம்  
ஏற்றானை என்னுளத்தில் எய்தி னானை  
எம்மானைக் கண்டுகளித் திருக்கின் றேனே.  
  
**5.** சேர்த்தானை என்றனைத்தன் அன்ப ரோடு   
செறியாத மனஞ்செறியச் செம்பொற் றாளில்  
ஆர்த்தானை அம்பலத்தில் ஆடா நின்ற  
ஆனந்த நடத்தானை அருட்கண் நோக்கம்  
பார்த்தானைப் பாராரைப் பாரா தானைப்  
பார்ப்பறவே பார்த்திருக்கப் பண்ணி என்னை  
ஈர்த்தானை ஐந்தொழில்நீ இயற்றென் றானை  
எம்மானைக் கண்டுகளித் திருக்கின் றேனே.  
  
**6.** முளையானைச் சுத்தசிவ வெளியில் தானே   
முளைத்தானை மூவாத முதலா னானைக்  
களையானைக் களங்கமெலாம் களைவித் தென்னைக்  
காத்தானை என்பிழையைக் கருதிக் கோபம்  
விளையானைச் சிவபோகம் விளைவித் தானை  
வேண்டாமை வேண்டல்இவை மேவி என்றும்  
இளையானை மூத்தானை மூப்பி லானை  
எம்மானைக் கண்டுகளித் திருக்கின் றேனே.  
  
**7.** புயலானை மழையானை அதிர்ப்பி னானைப்   
போற்றியமின் ஒளியானைப் புனித ஞானச்  
செயலானைச் செயலெல்லாந் திகழ்வித் தானைத்  
திருச்சிற்றம் பலத்தானைத் தெளியார் உள்ளே  
அயலானை உறவானை அன்பு ளானை  
அறிந்தாரை அறிந்தானை அறிவால் அன்றி  
இயலானை எழிலானைப் பொழிலா னானை  
எம்மானைக் கண்டுகளித் திருக்கின் றேனே.  
  
**8.** தாயானைத் தந்தைஎனக் காயி னானைச்   
சற்குருவு மானானைத் தமியேன் உள்ளே  
மேயானைக் கண்காண விளங்கி னானை  
மெய்ம்மைஎனக் களித்தானை வேதஞ் சொன்ன  
வாயானை வஞ்சம்இலா மனத்தி னானை  
வரங்கொடுக்க வல்லானை மணிமன் றன்றி  
ஏயானைத் துரியநடு விருக்கின் றானை  
எம்மானைக் கண்டுகளித் திருக்கின் றேனே.  
  
**9.** தழைத்தானைத் தன்னைஒப்பார் இல்லா தானைத்   
தானேதா னானானைத் தமிய னேனைக்  
குழைத்தானை என்கையிலோர் கொடைதந் தானைக்  
குறைகொண்டு நின்றேனைக் குறித்து நோக்கி  
அழைத்தானை அருளமுதம் அளிக்கின் றானை  
அச்சமெலாம் தவிர்த்தானை அன்பே என்பால்  
இழைத்தானை என்னிதயத் திருக்கின் றானை  
எம்மானைக் கண்டுகளித் திருக்கின் றேனே.  
  
**10.** உடையானை அருட்ஜோதி உருவி னானை   
ஓவானை மூவானை உலவா இன்பக்  
கொடையானை என்குறைதீர்த் தென்னை ஆண்டு  
கொண்டானைக் கொல்லாமை குறித்தி டாரை  
அடையானைத் திருசிற்றம் பலத்தி னானை  
அடியேனுக் கருளமுதம் அளிக்க வேபின்  
இடையானை என்னாசை எல்லாந் தந்த  
எம்மானைக் கண்டுகளித் திருக்கின் றேனே.  
  
  
  
  * * * *  
  
  * 270\. சோறு - முத்தி. முதற்பதிப்பு. ஈண்டு சோறு என்பது உண்ணும் சோறே.  
  
ஆறாம் திருமுறை / Sixth Thirumurai  
  
##  041\. காட்சிக் களிப்பு  
kāṭsik kaḷippu  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அறிந்தானை அறிவறிவுக் கறிவா னானை   
அருட்பெருஞ்சோ தியினானை அடியேன் அன்பில்  
செறிந்தானை எல்லாஞ்செய் வல்ல சித்தாய்ச்  
சிறந்தானைச் சிறுநெறியில் சென்றார் தம்மைப்  
பிறிந்தானை என்னுளத்தில் கலந்து கொண்ட  
பிரியமுள பெருமானைப் பிறவி தன்னை  
எறிந்தானை எனைஎறியா தெடுத்தாண் டானை  
எம்மானைக் கண்டுகளித் திருக்கின் றேனே.  
  
**2.** பாலானைத் தேனானைப் பழத்தி னானைப்   
பலனுறுசெங் கரும்பானைப் பாய்ந்து வேகாக்  
காலானைக் கலைசாகாத் தலையி னானைக்  
கால்என்றும் தலையென்றும் கருதற் கெய்தா  
மேலானை மேல்நிலைமேல் அமுதா னானை  
மேன்மேலும் எனதுளத்தே விளங்கல் அன்றி  
ஏலானை என்பாடல் ஏற்றுக் கொண்ட  
எம்மானைக் கண்டுகளித் திருக்கின் றேனே.  
  
**3.** உள்ளானைக் கதவுதிறந் துள்ளே காண   
உளவெனக்கே உரைத்தானை உணரார் பாட்டைக்  
கொள்ளானை என்பாட்டைக் குறிக்கொண் டானைக்  
கொல்லாமை விரதமெனக் கொண்டார் தம்மைத்  
தள்ளானைக் கொலைபுலையைத் தள்ளா தாரைத்  
தழுவானை யான்புரிந்த தவறு நோக்கி  
எள்ளானை இடர்தவிர்த் திங்கென்னை ஆண்ட  
எம்மானைக் கண்டுகளித் திருக்கின் றேனே.  
  
**4.** உறவானை என்னுயிர்க்குள் உயிரா னானை   
உறுபிழைகள் செயினும்அவை உன்னி என்னை  
மறவானை அறவாழி வழங்கி னானை  
வஞ்சகர்க்குத் திருக்கோயில் வழிக்க பாடந்  
திறவானை என்னளவில் திறந்து காட்டிச்  
சிற்சபையும் பொற்சபையும் சேர்வித் தானை  
இறவானைப் பிறவானை இயற்கை யானை  
எம்மானைக் கண்டுகளித் திருக்கின் றேனே.  
  
**5.** அகத்தானைப் புறத்தானை அணுவா னானை   
அணுவினுக்குள் அணுவானை அதனுள் ளானை  
மகத்தானை மகத்தினும்ஓர் மகத்தா னானை  
மாமகத்தாய் இருந்தானை வயங்கா நின்ற  
சகத்தானை அண்டமெலாம் தானா னானைத்  
தனிஅருளாம் பெருங்கருணைத் தாயா னானை  
இகத்தானைப் பரத்தானைப் பொதுவில் ஆடும்  
எம்மானைக் கண்டுகளித் திருக்கின் றேனே.  
  
**6.** செய்யானைக் கரியானைப் பசுமை யானைத்   
திகழ்ந்திடுபொன் மையினானை வெண்மை யானை  
மெய்யானைப் பொய்யானை மெய்பொய் இல்லா  
வெளியானை ஒளியானை விளம்பு வார்க்குக்  
கையானை என்னையெடுத் தணைத்துக் கொண்ட  
கையானை என்னைஎன்றும் கையா தானை  
எய்யானை எவ்வுலகும் ஏத்த என்னை  
ஈன்றானைக் கண்டுகளித் திருக்கின் றேனே.  
  
**7.** மருந்தானை மணியானை வழுத்தா நின்ற   
மந்திரங்க ளானானை வான நாட்டு  
விருந்தானை உறவானை நண்பி னானை  
மேலானைக் கீழானை மேல்கீழ் என்னப்  
பொருந்தானை என்னுயிரில் பொருந்தி னானைப்  
பொன்னானைப் பொருளானைப் பொதுவாய் எங்கும்  
இருந்தானை இருப்பானை இருக்கின் றானை  
எம்மானைக் கண்டுகளித் திருக்கின் றேனே.  
  
**8.** ஆன்றானை அறிவானை அழிவி லானை   
அருட்பெருஞ்ஜோ தியினானை அலர்ந்த ஜோதி  
மூன்றானை இரண்டானை ஒன்றானானை  
முன்னானைப் பின்னானை மூட நெஞ்சில்  
தோன்றானைத் தூயருளே தோன்றி னானைச்  
சுத்தசிவ சன்மார்க்கந் துலங்க என்னை  
ஈன்றானை எல்லாமாய் அல்லா தானை  
எம்மானைக் கண்டுகளித் திருக்கின் றேனே.  
  
**9.** தோய்ந்தானை என்னுளத்தே என்பால் அன்பால்   
சூழ்ந்தானை யான்தொடுத்த சொற்பூ மாலை  
வேய்ந்தானை என்னுடைய வினைதீர்த் தானை  
வேதாந்த முடிமுடிமேல் விளங்கி னானை  
வாய்ந்தானை எய்ப்பிடத்தே வைப்பா னானை  
மணிமன்றில் நடிப்பானை வரங்கள் எல்லாம்  
ஈய்ந்தானை268 ஆய்ந்தவர்தம் இதயத் தானை  
எம்மானைக் கண்டுகளித் திருக்கின் றேனே.  
  
**10.** நன்றானை மன்றகத்தே நடிக்கின் றானை   
நாடாமை நாடலிவை நடுவே ஓங்கி  
நின்றானைப் பொன்றாத நிலையி னானை  
நிலைஅறிந்து நில்லாதார் நெஞ்சி லேசம்  
ஒன்றானை எவ்வுயிர்க்கும் ஒன்றா னானை  
ஒருசிறியேன் தனைநோக்கி உளம்நீ அஞ்சேல்  
என்றானை என்றும்உள இயற்கை யானை  
எம்மானைக் கண்டுகளித் திருக்கின் றேனே.  
  
  
  
  * * * *  
  
  * 268\. ஈந்தானை - முதற் பதிப்பு, பொ. சு., பி. இரா., ச. மு. க.  
  
ஆறாம் திருமுறை / Sixth Thirumurai  
  
##  042\. கண்டேன் கனிந்தேன் கலந்தேன் எனல்  
kaṇṭēṉ kaṉintēṉ kalantēṉ eṉal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருளரசை அருட்குருவை அருட்பெருஞ் சோதியைஎன்   
அம்மையைஎன் அப்பனைஎன் ஆண்டவனை அமுதைத்  
தெருளுறும்என் உயிரைஎன்றன் உயிர்க்குயிரை எல்லாம்  
செய்யவல்ல தனித்தலைமைச் சித்தசிகா மணியை  
மருவுபெரு வாழ்வைஎல்லா வாழ்வும்எனக் களித்த  
வாழ்முதலை மருந்தினைமா மணியைஎன்கண் மணியைக்  
கருணைநடம் புரிகின்ற கனகசபா பதியைக்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**2.** திருத்தகுவே தாந்தமொடு சித்தாந்த முதலாத்   
திகழ்கின்ற அந்தமெலாம் தேடியுங்கண் டறியா  
ஒருத்தனைஉள் ளொளியைஒளிர் உள்ளொளிக்குள் ஒளியை  
உள்ளபடி உள்ளவனை உடையபெருந் தகையை  
நிருத்தனைமெய்ப் பொருளான நின்மலனைச் சிவனை  
நித்தியனைச் சத்தியனை நிற்குணனை எனது  
கருத்தனைச்சிற் சபையோங்கு கடவுளைஎன் கண்ணால்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**3.** பாட்டுவந்து பரிசளித்த பதியைஅருட் பதியைப்   
பசுபதியைக் கனகசபா பதியைஉமா பதியைத்  
தேட்டமிகும் பெரும்பதியைச் சிவபதியை எல்லாம்  
செய்யவல்ல தனிப்பதியைத் திகழ்தெய்வப் பதியை  
ஆட்டியல்செய் தருள்பரம பதியைநவ பதியை  
ஆனந்த நாட்டினுக்கோர் அதிபதியை ஆசை  
காட்டிஎனை மணம்புரிந்தென் கைபிடித்த பதியைக்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**4.** மதித்திடுதல் அரியஒரு மாணிக்க மணியை   
வயங்கியபே ரொளியுடைய வச்சிரமா மணியைத்  
துதித்திடுவே தாகமத்தின் முடிமுடித்த மணியைச்  
சுயஞ்சோதித் திருமணியைச் சுத்தசிவ மணியை  
விதித்தல்முதல் தொழில்இயற்று வித்தகுரு மணியை  
விண்மணியை அம்மணிக்குள் விளங்கியமெய்ம் மணியைக்  
கதித்தசுக மயமணியைச் சித்தசிகா மணியைக்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**5.** மாற்றைஅளந் தறிந்திலம்என் றருமறைஆ கமங்கள்   
வழுத்தமணி மன்றோங்கி வயங்கும்அருட் பொன்னை  
ஆற்றல்மிகு பெரும்பொன்னை ஐந்தொழிலும் புரியும்  
அரும்பொன்னை என்தன்னை ஆண்டசெழும் பொன்னைத்  
தேற்றமிகு பசும்பொன்னைச் செம்பொன்னை ஞான  
சிதம்பரத்தே விளங்கிவளர் சிவமயமாம் பொன்னைக்  
காற்றனல்ஆ காயம்எலாம் கலந்தவண்ணப் பொன்னைக்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**6.** ஆய்தருவே தாகமத்தின் அடிமுடிநின் றிலங்கும்   
அரியபெரும் பொருளைஅவைக் கனுபவமாம் பொருளை  
வேய்தருதத் துவப்பொருளைத் தத்துவங்கள் விளங்க  
விளங்குகின்ற பரம்பொருளைத் தத்துவங்கள் அனைத்தும்  
தோய்தரல்இல் லாததனிச் சுயஞ்சோதிப் பொருளைச்  
சுத்தசிவ மயமான சுகாதீதப் பொருளைக்  
காய்தரல்இல் லாதென்னைக் காத்தஅருட் பொருளைக்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**7.** திருத்தமிகு முனிவர்களும் தேவர்களும் அழியாச்   
சித்தர்களும் சிருட்டிசெயும் திறத்தர்களும் காக்கும்  
அருத்தமிகு தலைவர்களும் அடக்கிடல்வல் லவரும்  
அலைபுரிகின் றவர்களும்உள் அனுக்கிரகிப் பவரும்  
பொருத்துமற்றைச் சத்திகளும் சத்தர்களும் எல்லாம்  
பொருள்எதுவோ எனத்தேடிப் போகஅவர் அவர்தம்  
கருத்தில்ஒளித் திருக்கின்ற கள்வனைஎன் கண்ணால்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**8.** கோணாத நிலையினராய்க் குறிகுணங்கண் டிடவும்   
கூடாத வண்ணம்மலைக் குகைமுதலாம் இடத்தில்  
ஊணாதி விடுத்துயிர்ப்பை அடக்கிமனம் அடக்கி  
உறுபொறிகள் அடக்கிவரும் உகங்கள்பல கோடித்  
தூணாக அசைதல்இன்றித் தூங்காது விழித்த  
தூயசதா நிட்டர்களும் துரியநிலை இடத்தும்  
காணாத வகைஒளித்த கள்வனைஎன் கண்ணால்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**9.** நீட்டாய சித்தாந்த நிலையினிடத் தமர்ந்தும்   
நிகழ்கின்ற வேதாந்த நெறியினிடத் திருந்தும்  
ஆட்டாய போதாந்தம் அலைவறுநா தாந்தம்  
ஆதிமற்றை அந்தங்கள் அனைத்தினும்உற் றறிந்தும்  
வேட்டாசைப் பற்றனைத்தும் விட்டுலகம் போற்ற  
வித்தகராய் விளங்குகின்ற முத்தர்கட்கும் தன்னைக்  
காட்டாமல் ஒளித்திருக்குங் கள்வனைஎன் கண்ணால்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
**10.** மருள்நெறிசேர் மலஉடம்பை அழியாத விமல   
வடிவாக்கி எல்லாஞ்செய் வல்லசித்தாம் பொருளைத்  
தருணமது தெரிந்தெனக்குத் தானேவந் தளித்த  
தயாநிதியை எனைஈன்ற தந்தையைஎன் தாயைப்  
பொருள்நிறைசிற் றம்பலத்தே விளங்குகின்ற பதியைப்  
புகல்அரிதாம் சுத்தசிவ பூரணமெய்ச் சுகத்தைக்  
கருணைஅருட் பெருஞ்சோதிக் கடவுளைஎன் கண்ணால்  
கண்டுகொண்டேன் கனிந்துகொண்டேன் கலந்துகொண்டேன் களித்தே.  
  
  
  
ஆறாம் திருமுறை / Sixth Thirumurai  
  
##  043\. இறை திருக்காட்சி  
iṟai tirukkāṭsi  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருளெலாம் அளித்த அம்பலத் தமுதை   
அருட்பெருஞ் ஜோதியை அரசே  
மருளெலாம் தவிர்த்து வாழ்வித்த மருந்தை  
வள்ளலை மாணிக்க மணியைப்  
பொருளெலாம் கொடுத்தென் புந்தியில் கலந்த  
புண்ணிய நிதியைமெய்ப் பொருளைத்  
தெருளெலாம் வல்ல சித்தைமெய்ஞ் ஞான  
தீபத்தைக் கண்டுகொண் டேனே.  
  
**2.** துன்பெலாம் தவிர்த்த துணையைஎன் உள்ளத்   
துரிசெலாந் தொலைத்தமெய்ச் சுகத்தை  
என்பொலா மணியை என்சிகா மணியை  
என்னிரு கண்ணுள்மா மணியை  
அன்பெலாம் அளித்த அம்பலத் தமுதை  
அருட்பெருஞ் ஜோதியை அடியேன்  
என்பெலாம் உருக்கி இன்பெலாம் அளித்த  
எந்தையைக் கண்டுகொண் டேனே.  
  
**3.** சிதத்திலே271 ஊறித் தெளிந்ததெள் ளமுதைச்   
சித்தெலாம் வல்லமெய்ச் சிவத்தைப்  
பதத்திலே பழுத்த தனிப்பெரும் பழத்தைப்  
பரம்பர வாழ்வைஎம் பதியை  
மதத்திலே மயங்கா மதியிலே விளைந்த  
மருந்தைமா மந்திரந் தன்னை  
இதத்திலே என்னை இருத்திஆட் கொண்ட  
இறைவனைக் கண்டுகொண் டேனே.  
  
**4.** உணர்ந்தவர் உளம்போன் றென்னுளத் தமர்ந்த   
ஒருபெரும் பதியைஎன் உவப்பைப்  
புணர்ந்தெனைக் கலந்த போகத்தை எனது  
பொருளைஎன் புண்ணியப் பயனைக்  
கொணர்ந்தொரு பொருள்என் கரத்திலே கொடுத்த  
குருவைஎண் குணப்பெருங் குன்றை  
மணந்தசெங் குவளை மலர்எனக் களித்த  
வள்ளலைக் கண்டுகொண் டேனே.  
  
**5.** புல்லிய நெறிநீத் தெனைஎடுத் தாண்ட   
பொற்சபை அப்பனை வேதம்  
சொல்லிய படிஎன் சொல்எலாம் கொண்ட  
ஜோதியைச் சோதியா தென்னை  
மல்லிகை மாலை அணிந்துளே கலந்து  
மன்னிய பதியைஎன் வாழ்வை  
எல்லியும் இரவும் என்னைவிட் டகலா  
இறைவனைக் கண்டுகொண் டேனே.  
  
**6.** பண்ணிய தவமும் பலமும்மெய்ப் பலஞ்செய்   
பதியுமாம் ஒருபசு பதியை  
நண்ணிஎன் உளத்தைத் தன்னுளம் ஆக்கி  
நல்கிய கருணைநா யகனை  
எண்ணிய படியே எனக்கருள் புரிந்த  
இறைவனை மறைமுடி இலங்கும்  
தண்ணிய விளக்கைத் தன்னிக ரில்லாத்  
தந்தையைக் கண்டுகொண் டேனே.  
  
**7.** பெண்மையை வயங்கும் ஆண்மையை அனைத்தும்   
பிறங்கிய பொதுமையைப் பெரிய  
தண்மையை எல்லாம் வல்லஓர் சித்த  
சாமியைத் தயாநிதி தன்னை  
வண்மையை அழியா வரத்தினை ஞான  
வாழ்வைஎன் மதியிலே விளங்கும்  
உண்மையை என்றன் உயிரைஎன் உயிருள்  
ஒருவனைக் கண்டுகொண் டேனே.  
  
**8.** ஆதியை ஆதி அந்தமீ தெனஉள்   
அறிவித்த அறிவைஎன் அன்பைச்  
சோதியை எனது துணையைஎன் சுகத்தைச்  
சுத்தசன் மார்க்கத்தின் துணிபை  
நீதியை எல்லா நிலைகளும் கடந்த  
நிலையிலே நிறைந்தமா நிதியை  
ஓதியை ஓதா துணர்த்திய வெளியை  
ஒளிதனைக் கண்டுகொண் டேனே.  
  
**9.** என்செயல் அனைத்தும் தன்செயல் ஆக்கி   
என்னைவாழ் விக்கின்ற பதியைப்  
பொன்செயல் வகையை உணர்த்திஎன் உளத்தே  
பொருந்திய மருந்தையென் பொருளை  
வன்செயல் அகற்றி உலகெலாம் விளங்க  
வைத்தசன் மார்க்கசற் குருவைக்  
கொன்செயல் ஒழித்த சத்திய ஞானக்  
கோயிலில் கண்டுகொண் டேனே.  
  
**10.** புன்னிக ரில்லேன் பொருட்டிருட் டிரவில்   
போந்தருள் அளித்தசற் குருவைக்  
கன்னிகர் மனத்தைக் கரைத்தெனுட் கலந்த  
கருணையங் கடவுளைத் தனது  
சொன்னிகர் எனஎன் சொல்எலாங் கொண்டே  
தோளுறப் புனைந்தமெய்த் துணையைத்  
தன்னிக ரில்லாத் தலைவனை எனது  
தந்தையைக் கண்டுகொண் டேனே.  
  
**11.** ஏங்கலை மகனே தூங்கலை எனவந்   
தெடுத்தெனை அணைத்தஎன் தாயை  
ஓங்கிய எனது தந்தையை எல்லாம்  
உடையஎன் ஒருபெரும் பதியைப்  
பாங்கனில் என்னைப் பரிந்துகொண் டெல்லாப்  
பரிசும்இங் களித்ததற் பரத்தைத்  
தாங்கும்ஓர் நீதித் தனிப்பெருங் கருணைத்  
தலைவனைக் கண்டுகொண் டேனே.  
  
**12.** துன்புறேல் மகனே தூங்கலை எனஎன்   
சோர்வெலாந் தவிர்த்தநற் றாயை  
அன்புளே கலந்த தந்தையை என்றன்  
ஆவியைப் பாவியேன் உளத்தை  
இன்பிலே நிறைவித் தருள்உரு வாக்கி  
இனிதமர்ந் தருளிய இறையை  
வன்பிலாக் கருணை மாநிதி எனும்என்  
வள்ளலைக் கண்டுகொண் டேனே.  
  
**13.** நனவிலும் எனது கனவிலும் எனக்கே   
நண்ணிய தண்ணிய அமுதை  
மனனுறு மயக்கம் தவிர்த்தருட் சோதி  
வழங்கிய பெருந்தயா நிதியைச்  
சினமுதல் ஆறுந் தீர்த்துளே அமர்ந்த  
சிவகுரு பதியைஎன் சிறப்பை  
உனலரும் பெரிய துரியமேல் வெளியில்  
ஒளிதனைக் கண்டுகொண் டேனே.  
  
**14.** கரும்பிலின் சாற்றைக் கனிந்தமுக் கனியைக்   
கருதுகோற் றேன்நறுஞ் சுவையை  
அரும்பெறல் அமுதை அறிவைஎன் அன்பை  
ஆவியை ஆவியுட் கலந்த  
பெருந்தனிப் பதியைப் பெருஞ்சுகக் களிப்பைப்  
பேசுதற் கரும்பெரும் பேற்றை  
விரும்பிஎன் உளத்தை இடங்கொண்டு விளங்கும்  
விளக்கினைக் கண்டுகொண் டேனே.  
  
**15.** களங்கொளுங் கடையேன் களங்கெலாங் தவிர்த்துக்   
களிப்பெலாம் அளித்தசர்க் கரையை  
உளங்கொளுந் தேனை உணவுணத் தெவிட்டா  
துள்ளகத் தூறும்இன் னமுதை  
வளங்கொளும் பெரிய வாழ்வைஎன் கண்ணுள்  
மணியைஎன் வாழ்க்கைமா நிதியைக்  
குளங்கொளும் ஒளியை ஒளிக்குளே விளங்கும்  
குருவையான் கண்டுகொண் டேனே.  
  
**16.** சிதம்பர ஒளியைச் சிதம்பர வெளியைச்   
சிதம்பர நடம்புரி சிவத்தைப்  
பதந்தரு பதத்தைப் பரம்பர பதத்தைப்  
பதிசிவ பதத்தைத்தற் பதத்தை  
இதந்தரும் உண்மைப் பெருந்தனி நிலையை  
யாவுமாய் அல்லவாம் பொருளைச்  
சதந்தருஞ் சச்சி தானந்த நிறைவைச்  
சாமியைக் கண்டுகொண் டேனே.  
  
**17.** ஆரண முடிமேல் அமர்பிர மத்தை   
ஆகம முடிஅமர் பரத்தைக்  
காரண வரத்தைக் காரிய தரத்தைக்  
காரிய காரணக் கருவைத்  
தாரண நிலையைத் தத்துவ பதியைச்  
சத்திய நித்திய தலத்தைப்  
பூரண சுகத்தைப் பூரண சிவமாம்  
பொருளினைக் கண்டுகொண் டேனே.  
  
**18.** சுத்தவேத தாந்த பிரமரா சியத்தைச்   
சுத்தசித் தாந்தரா சியத்தைத்  
தத்துவா தீதத் தனிப்பெரும் பொருளைச்  
சமரச சத்தியப் பொருளைச்  
சித்தெலாம் வல்ல சித்தைஎன் அறிவில்  
தெளிந்தபே ரானந்தத் தெளிவை  
வித்தமா வெளியைச் சுத்தசிற் சபையின்  
மெய்மையைக் கண்டுகொண் டேனே.  
  
**19.** சமயமும் மதமும் கடந்ததோர் ஞான   
சபைநடம் புரிகின்ற தனியைத்  
தமைஅறிந் தவருட் சார்ந்தமெய்ச் சார்வைச்  
சத்துவ நித்தசற் குருவை  
அமையஎன் மனத்தைத் திருத்திநல் லருளா  
ரமுதளித் தமர்ந்தஅற் புதத்தை  
நிமலநிற் குணத்தைச் சிற்குணா கார  
நிதியைக் கண்டுகொண் டேனே.  
  
**20.** அளவைகள் அனைத்தும் கடந்துநின் றோங்கும்   
அருட்பெருஞ் சோதியை உலகக்  
களவைவிட் டவர்தங் கருத்துளே விளங்கும்  
காட்சியைக் கருணையங் கடலை  
உளவைஎன் றனக்கே உரைத்தெலாம் வல்ல  
ஒளியையும் உதவிய ஒளியைக்  
குளவயின் நிறைந்த குருசிவ பதியைக்  
கோயிலில் கண்டுகொண் டேனே.  
  
**21.** சார்கலாந் தாதிச் சடாந்தமுங் கலந்த   
சமரச சத்திய வெளியைச்  
சோர்வெலாந் தவிர்த்தென் அறிவினுக் கறிவாய்த்  
துலங்கிய ஜோதியைச் சோதிப்  
பார்பெறாப் பதத்தைப் பதமெலாங் கடந்த  
பரமசன் மார்க்கமெய்ப் பதியைச்  
சேர்குணாந் தத்திற் சிறந்ததோர் தலைமைத்  
தெய்வத்தைக் கண்டுகொண் டேனே.  
  
**22.** அடிநடு முடியோர் அணுத்துணை யேனும்   
அறிந்திடப் படாதமெய் அறிவைப்  
படிமுதல் அண்டப் பரப்பெலாங் கடந்த  
பதியிலே விளங்குமெய்ப் பதியைக்  
கடியஎன் மனனாங் கல்லையும் கனியிற்  
கடைக்கணித் தருளிய கருணைக்  
கொடிவளர் இடத்துப் பெருந்தயா நிதியைக்  
கோயிலில் கண்டுகொண் டேனே.  
  
**23.** பயமும்வன் கவலை இடர்முதல் அனைத்தும்   
பற்றறத் தவிர்த்தருட் பரிசும்  
நயமும்நற் றிருவும் உருவும்ஈங் கெனக்கு  
நல்கிய நண்பைநன் னாத  
இயமுற வெனது குளநடு நடஞ்செய்  
எந்தையை என்னுயிர்க் குயிரைப்  
புயனடு விளங்கும் புண்ணிய ஒளியைப்  
பொற்புறக் கண்டுகொண் டேனே.  
  
**24.** கலைநிறை மதியைக் கனலைச்செங் கதிரைக்   
ககனத்தைக் காற்றினை அமுதை  
நிலைநிறை அடியை அடிமுடி தோற்றா  
நின்மல நிற்குண நிறைவை  
மலைவறும் உளத்தே வயங்குமெய் வாழ்வை  
வரவுபோக் கற்றசின் மயத்தை  
அலையறு கருணைத் தனிப்பெருங் கடலை  
அன்பினிற் கண்டுகொண் டேனே.  
  
**25.** மும்மையை எல்லாம் உடையபே ரரசை   
முழுதொருங் குணர்த்திய உணர்வை  
வெம்மையைத் தவிர்த்திங் கெனக்கரு ளமுதம்  
வியப்புற அளித்தமெய் விளைவைச்  
செம்மையை எல்லாச் சித்தியும் என்பால்  
சேர்ந்திடப் புரிஅருட் டிறத்தை  
அம்மையைக் கருணை அப்பனை என்பே  
ரன்பனைக் கண்டுகொண் டேனே.  
  
**26.** கருத்தனை எனது கண்அனை யவனைக்   
கருணையா ரமுதெனக் களித்த  
ஒருத்தனை என்னை உடையநா யகனை  
உண்மைவே தாகம முடியின்  
அருத்தனை வரனை அபயனைத் திருச்சிற்  
றம்பலத் தருள்நடம் புரியும்  
நிருத்தனை எனது நேயனை ஞான  
நிலையனைக் கண்டுகொண் டேனே.  
  
**27.** வித்தெலாம் அளித்த விமலனை எல்லா   
விளைவையும் விளைக்கவல் லவனை  
அத்தெலாங்272 காட்டும் அரும்பெறல் மணியை  
ஆனந்தக் கூத்தனை அரசைச்  
சத்தெலாம் ஆன சயம்புவை ஞான  
சபைத்தனித் தலைவனைத் தவனைச்  
சித்தெலாம் வல்ல சித்தனை ஒன்றாந்  
தெய்வத்தைக் கண்டுகொண் டேனே.  
  
**28.** உத்தர ஞான சித்திமா புரத்தின்   
ஓங்கிய ஒருபெரும் பதியை  
உத்தர ஞான சிதம்பர ஒளியை  
உண்மையை ஒருதனி உணர்வை  
உத்தர ஞான நடம்புரி கின்ற  
ஒருவனை உலகெலாம் வழுத்தும்  
உத்தர ஞான சுத்தசன் மார்க்கம்  
ஓதியைக் கண்டுகொண் டேனே.  
  
**29.** புலைகொலை தவிர்த்த நெறியிலே என்னைப்   
புணர்த்திய புனிதனை எல்லா  
நிலைகளும் காட்டி அருட்பெரு நிலையில்  
நிறுத்திய நிமலனை எனக்கு  
மலைவறத் தெளிந்த அமுதளித் தழியா  
வாழ்க்கையில் வாழவைத் தவனைத்  
தலைவனை ஈன்ற தாயைஎன் உரிமைத்  
தந்தையைக் கண்டுகொண் டேனே.  
  
**30.** பனிஇடர் பயந்தீர்த் தெனக்கமு தளித்த   
பரமனை என்னுளே பழுத்த  
கனிஅனை யவனை அருட்பெருஞ் சோதிக்  
கடவுளைக் கண்ணினுள் மணியைப்  
புனிதனை எல்லாம் வல்லஓர் ஞானப்  
பொருள்எனக் களித்தமெய்ப் பொருளைத்  
தனியனை ஈன்ற தாயைஎன் உரிமைத்  
தந்தையைக் கண்டுகொண் டேனே.  
  
  
  
  * * * *  
  
  * 271\. சிதம் - ஞானம்  
  * 272\. அத்து - செந்நிறம். முதற்பதிப்பு.  
  
ஆறாம் திருமுறை / Sixth Thirumurai  
  
##  044\. திருவடி நிலை  
tiruvaṭi nilai  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** உலகுபல் கோடி கோடிகள் இடங்கொள்   
உவப்பிலா அண்டத்தின் பகுதி  
அலகுகாண் பரிய பெரியகூட் டத்த  
அவைஎலாம் புறத்திறைச் சார்பில்  
விலகுறா அணுவில் கோடியுள் ஒருகூற்  
றிருந்தென விருந்தன மிடைந்தே  
இலகுபொற் பொதுவில் நடம்புரி தருணத்  
தென்பர்வான் திருவடி நிலையே.  
  
**2.** தடையுறாப் பிரமன் விண்டுருத் திரன்மா   
யேச்சுரன் சதாசிவன் விந்து  
நடையுறாப் பிரமம் உயர்பரா சத்தி  
நவில்பர சிவம்எனும் இவர்கள்  
இடையுறாத் திருச்சிற் றம்பலத் தாடும்  
இடதுகாற் கடைவிரல் நகத்தின்  
கடையுறு துகள்என் றறிந்தனன் அதன்மேற்  
கண்டனன் திருவடி நிலையே.  
  
**3.** அடர்மலத் தடையால் தடையுறும் அயன்மால்   
அரன்மயேச் சுரன்சதா சிவன்வான்  
படர்தரு விந்து பிரணவப் பிரமம்  
பரைபரம் பரன்எனும் இவர்கள்  
சுடர்மணிப் பொதுவில் திருநடம் புரியும்  
துணையடிப் பாதுகைப் புறத்தே  
இடர்கெட வயங்கு துகள்என அறிந்தே  
ஏத்துவன் திருவடி நிலையே.  
  
**4.** இகத்துழல் பகுதித் தேவர்இந் திரன்மால்   
பிரமன்ஈ சானனே முதலாம்  
மகத்துழல் சமய வானவர் மன்றின்  
மலரடிப் பாதுகைப் புறத்தும்  
புகத்தரம் பொருந்தா மலத்துறு சிறிய  
புழுக்கள்என் றறிந்தனன் அதன்மேல்  
செகத்தொடர் பிகந்தார் உளத்தமர் ஒளியில்  
தெரிந்தனன் திருவடி நிலையே.  
  
**5.** பொன்வணப் பொருப்பொன் றதுசகு ணாந்தம்   
போந்தவான் முடியதாங் கதன்மேல்  
மன்வணச் சோதித் தம்பம்ஒன் றதுமா  
வயிந்துவாந் தத்ததாண் டதன்மேல்  
என்வணச் சோதிக் கொடிபர நாதாந்  
தத்திலே இலங்கிய ததன்மேல்  
தன்வணம் மணக்கும் ஒளிமல ராகத்  
தழுவினன் திருவடி நிலையே.  
  
**6.** மண்முதல் பகர்பொன் வண்ணத்த வுளவான்   
மற்றவற் றுட்புறங் கீழ்மேல்  
அண்ணுறு நனந்தர் பக்கம்என் றிவற்றின்  
அமைந்தன சத்திகள் அவற்றின்  
கண்ணுறு சத்தர் எனும்இரு புடைக்கும்  
கருதுரு முதலிய விளங்க  
நண்ணுறும் உபயம் எனமன்றில் என்று  
நவின்றனர் திருவடி நிலையே.  
  
**7.** தொகையள விவைஎன் றறிவரும் பகுதித்   
தொல்லையின் எல்லையும் அவற்றின்  
வகையொடு விரியும் உளப்பட ஆங்கே  
மன்னிஎங் கணும்இரு பாற்குத்  
தகையுறு முதலா வணங்கடை யாகத்  
தயங்கமற் றதுவது கருவிச்  
சிகையுற உபயம் எனமன்றில் ஆடும்  
என்பரால் திருவடி நிலையே.  
  
**8.** மன்றஓங் கியமா மாயையின் பேத   
வகைதொகை விரிஎன மலிந்த  
ஒன்றின்ஒன் றனந்த கோடிகோ டிகளா  
உற்றன மற்றவை எல்லாம்  
நின்றஅந் நிலையின் உருச்சுவை விளங்க  
நின்றசத் திகளொடு சத்தர்  
சென்றதி கரிப்ப நடித்திடும் பொதுவில்  
என்பரால் திருவடி நிலையே.  
  
**9.** பேசும்ஓங் காரம் ஈறதாப் பேசாப்   
பெரியஓங் காரமே முதலா  
ஏசறும் அங்கம் உபாங்கம்வே றங்கம்  
என்றவற் றவண்அவண் இசைந்த  
மாசறு சத்தி சத்தர்ஆண் டமைத்து  
மன்அதி காரம்ஐந் தியற்றத்  
தேசுசெய் தணிபொன் னம்பலத் தாடும்  
என்பரால் திருவடி நிலையே.  
  
**10.** பரைதரு சுத்த நிலைமுதல் அதீதப்   
பதிவரை நிறுவிஆங் கதன்மேல்  
உரைதர ஒண்ணா வெறுவெளி வெட்ட  
வெறுவெளி எனஉல குணர்ந்த  
புரைஅறும் இன்ப அனுபவம் தரற்கோர்  
திருவுருக் கொண்டுபொற் பொதுவில்  
திரைஅறும் இன்ப நடம்புரி கின்ற  
என்பரால் திருவடி நிலையே.  
  
  
  
ஆறாம் திருமுறை / Sixth Thirumurai  
  
##  045\. அச்சோப் பத்து  
achsōp pattu  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** கருத்தனைஎன் கண்மணியைக் கண்ணுதலைப்   
பெருங்கருணைக் கடலை வேதத்  
திருத்தனைஎன் சிவபதியைத் தீங்கனியைத்  
தெள்ளமுதத் தெளிவை வானில்  
ஒருத்தனைஎன் உயிர்த்துணையை உயிர்க்குயிரை  
உயிர்க்குணர்வை உணர்த்த னாதி  
அருத்தனைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**2.** மெய்யனைஎன் துயர்தவிர்த்த விமலனைஎன்   
இதயத்தே விளங்கு கின்ற  
துய்யனைமெய்த் துணைவனைவான் துரியநிலைத்  
தலைவனைச்சிற் சுகந்தந் தானைச்  
செய்யனைவெண் நிறத்தனைஎன் சிவபதியை  
ஒன்றான தெய்வந் தன்னை  
அய்யனைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**3.** எப்பொருளும் எவ்வுயிரும் எவ்வுலகும்   
விளங்கவிளக் கிடுவான் தன்னைச்  
செப்பரிய பெரியஒரு சிவபதியைச்  
சிவகதியைச் சிவபோ கத்தைத்  
துப்புரவு பெறஎனக்கே அருளமுதம்  
துணிந்தளித்த துணையை என்றன்  
அப்பனைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**4.** பிறிவெனைத்துந் தோற்றாதென் உளங்கலந்த   
பெருந்தகைஎம் பெருமான் தன்னைச்  
செறிவனைத்தும் என்மனத்துக் களித்தெனக்குப்  
பெருங்களிப்புச் செய்தான் தன்னை  
முறிவெனைத்தும் இன்றிஅருள் அமுதுணவு  
கொடுத்தெனக்கு முன்னின் றானை  
அறிவனைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**5.** பொன்புனைஉள் ளொளிக்கொளியைப் பூரணமாம்   
பெரும்பொருளைப் புனிதந் தன்னை  
என்பிழையைப் பொறுத்தெனையும் ஏன்றுகொண்ட  
பெருங்கருணை இயற்கை தன்னை  
இன்பினைஎன் இதயத்தே இருந்தருளும்  
பெருவாழ்வை என்னுள் ஓங்கும்  
அன்பினைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**6.** இத்தனைஎன் றிடமுடியாச் சத்திஎலாம்   
உடையானை எல்லாம் வல்ல  
சித்தனைஎன் சிவபதியைத் தெய்வமெலாம்  
விரித்தடக்கும் தெய்வந் தன்னை  
எத்தனையும் என்பிழைகள் பொறுத்ததனிப்  
பெருந்தாயை என்னை ஈன்ற  
அத்தனைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**7.** எம்மையும்என் தனைப்பிரியா தென்னுளமே   
இடங்கொண்ட இறைவன் தன்னை  
இம்மையில்என் தனக்கழியாத் திருவடிவம்  
தந்தானை எல்லாம் வல்ல  
செம்மைதரு சித்தனைஎன் சிவபதியைத்  
தெள்ளமுதத் திரளை என்றன்  
அம்மையைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**8.** என்னையும்என் பொருளையும்என் ஆவியையும்   
தான்கொண்டிங் கென்பால் அன்பால்  
தன்னையும்தன் பொருளையும்தன் ஆவியையும்  
களித்தளித்த தலைவன் தன்னை  
முன்னையும்பின் னையும்எனக்கே முழுத்துணையாய்  
இருந்தமுழு முதல்வன் தன்னை  
அன்னையைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**9.** எண்ணலைவே றிரங்கலைநின் எண்ணமெலாம்   
தருகின்றோம்324 இன்னே என்றென்  
கண்நிரம்ப ஒளிகாட்டிக் கருத்தில்அமர்ந்  
திருக்கின்ற கருத்தன் தன்னைப்  
புண்ணியனை உளத்தூறும் புத்தமுதை  
மெய்இன்பப் பொருளை என்றன்  
அண்ணலைசிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
**10.** சாதியைநீள் சமயத்தை மதத்தைஎலாம்   
விடுவித்தென் தன்னை ஞான  
நீதியிலே சுத்தசிவ சன்மார்க்க  
நிலைதனிலே நிறுத்தி னானைப்  
பாதியைஒன் றானவனைப் பரம்பரனைப்  
பராபரனைப் பதிஅ னாதி  
ஆதியைச்சிற் றம்பலத்தென் அருட்பெருஞ்சோ  
தியைப்பெற்றேன் அச்சோ அச்சோ.  
  
  
  
  * * * *  
  
  * 323\. சிவபோகத்தே - முதற்பதிப்பு. பொ. சு. பதிப்பு.  
  * 324\. தருகின்றாம் - பி. இரா. பதிப்பு.  
  
ஆறாம் திருமுறை / Sixth Thirumurai  
  
##  046\. அருட்ஜோதி நிலை  
aruṭjōti nilai  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருட்சோதித் தெய்வம்எனை ஆண்டுகொண்ட தெய்வம்   
அம்பலத்தே ஆடுகின்ற ஆனந்தத் தெய்வம்  
பொருட்சாரும் மறைகளெலாம் போற்றுகின்ற தெய்வம்  
போதாந்தத் தெய்வம்உயர் நாதாந்தத் தெய்வம்  
இருட்பாடு நீக்கிஒளி ஈந்தருளுந் தெய்வம்  
எண்ணியநான் எண்ணியவா றெனக்கருளுந் தெய்வம்  
தெருட்பாடல் உவந்தெனையும் சிவமாக்கும் தெய்வம்  
சிற்சபையில் விளங்குகின்ற தெய்வமதே தெய்வம்.  
  
**2.** எல்லாஞ்செய் வல்லதெய்வம் எங்கும்நிறை தெய்வம்   
என்னுயிரில் கலந்தெனக்கே இன்பநல்கும் தெய்வம்  
நல்லார்க்கு நல்லதெய்வம் நடுவான தெய்வம்  
நற்சபையில் ஆடுகின்ற நடராஜத் தெய்வம்  
கல்லார்க்குங் கற்றவர்க்குங் களிப்பருளுந் தெய்வம்  
காரணமாந் தெய்வம்அருட் பூரணமாந் தெய்வம்  
செல்லாத நிலைகளெலாஞ் செல்லுகின்ற தெய்வம்  
சிற்சபையில் விளங்குகின்ற தெய்வமதே தெய்வம்.  
  
**3.** தாயாகித் தந்தையுமாய்த் தாங்குகின்ற தெய்வம்   
தன்னைநிகர் இல்லாத தனித்தலைமைத் தெய்வம்  
வாயார வாழ்த்துகின்றோர் மனத்தமர்ந்த தெய்வம்  
மலரடிஎன் சென்னிமிசை வைத்தபெருந் தெய்வம்  
காயாது கனியாகிக் கலந்தினிக்குந் தெய்வம்  
கருணைநிதித் தெய்வம்முற்றுங் காட்டுவிக்குந் தெய்வம்  
சேயாக எனைவளர்க்குந் தெய்வமகா தெய்வம்  
சிற்சபையில் ஆடுகின்ற தெய்வமதே தெய்வம்.  
  
**4.** என்னிதய கமலத்தே இருந்தருளுந் தெய்வம்   
என்னிரண்டு கண்மணிக்குள் இலங்குகின்ற தெய்வம்  
பொன்னடிஎன் சென்னியிலே பொருந்தவைத்த தெய்வம்  
பொய்யாத தெய்வம்இடர் செய்யாத தெய்வம்  
அன்னியம்அல் லாததெய்வம் அறிவான தெய்வம்  
அவ்வறிவுக் கறிவாம்என் அன்பான தெய்வம்  
சென்னிலையில் செம்பொருளாய்த் திகழ்கின்ற தெய்வம்  
சிற்சபையில் விளங்குகின்ற தெய்வமதே தெய்வம்.  
  
**5.** எண்ணியவா விளையாடென் றெனைஅளித்த தெய்வம்   
எல்லாஞ்செய் வல்லசித்தே எனக்கீந்த தெய்வம்  
நண்ணியபொன் னம்பலத்தே நடம்புரியுந் தெய்வம்  
நானாகித் தானாகி நண்ணுகின்ற தெய்வம்  
பண்ணியஎன் பூசையிலே பலித்தபெருந் தெய்வம்  
பாடுகின்ற மறைமுடியில் ஆடுகின்ற தெய்வம்  
திண்ணியன்என் றெனைஉலகம் செப்பவைத்த தெய்வம்  
சிற்சபையில் விளங்குகின்ற தெய்வமதே தெய்வம்.  
  
**6.** இச்சைஎலாம் எனக்களித்தே எனைக்கலந்த தெய்வம்   
இறந்தவர்கள் அனைவரையும் எழுப்புகின்ற தெய்வம்  
எச்சமயத் தெய்வமுந்தான் எனநிறைந்த தெய்வம்  
எல்லாஞ்செய் வல்லதெய்வம் எனதுகுல தெய்வம்  
பிச்சகற்றும் பெருந்தெய்வம் சிவகாமி எனும்ஓர்  
பெண்கொண்ட தெய்வம்எங்கும் கண்கண்ட தெய்வம்  
செச்சைமலர்267 எனவிளங்குந் திருமேனித் தெய்வம்  
சிற்சபையில் விளங்குகின்ற தெய்வமதே தெய்வம்.  
  
**7.** சாகாத வரம்எனக்கே தந்ததனித் தெய்வம்   
சன்மார்க்க சபையில்எனைத் தனிக்கவைத்த தெய்வம்  
மாகாத லால்எனக்கு வாய்த்தஒரு தெய்வம்  
மாதவரா தியர்எல்லாம் வாழ்த்துகின்ற தெய்வம்  
ஏகாத நிலைஅதன்மேல் எனைஏற்றும் தெய்வம்  
எண்ணுதொறும் என்னுளத்தே இனிக்கின்ற தெய்வம்  
தேகாதி உலகமெலாஞ் செயப்பணித்த தெய்வம்  
சிற்சபையில் விளங்குகின்ற தெய்வமதே தெய்வம்.  
  
**8.** தூண்டாத மணிவிளக்காய்த் துலங்குகின்ற தெய்வம்   
துரியதெய்வம் அரியதெய்வம் பெரியபெருந் தெய்வம்  
மாண்டாரை எழுப்புகின்ற மருந்தான தெய்வம்  
மாணிக்க வல்லியைஓர் வலத்தில்வைத்த தெய்வம்  
ஆண்டாரை ஆண்டதெய்வம் அருட்சோதித் தெய்வம்  
ஆகமவே தாதிஎலாம் அறிவரிதாந் தெய்வம்  
தீண்டாத வெளியில்வளர் தீண்டாத தெய்வம்  
சிற்சபையில் விளங்குகின்ற தெய்வமதே தெய்வம்.  
  
**9.** எவ்வகைத்தாந் தவஞ்செயினும் எய்தரிதாந் தெய்வம்   
எனக்கெளிதிற் கிடைத்தென்மனம் இடங்கொண்ட தெய்வம்  
அவ்வகைத்தாந் தெய்வம்அதற் கப்பாலாந் தெய்வம்  
அப்பாலும் பெருவெளிக்கே அப்பாலாந் தெய்வம்  
ஒவ்வகத்தே ஒளியாகி ஓங்குகின்ற தெய்வம்  
ஒன்றான தெய்வம்மிக நன்றான தெய்வம்  
செவ்வகைத்தென் றறிஞரெலாஞ் சேர்பெரிய தெய்வம்  
சிற்சபையில் விளங்குகின்ற தெய்வமதே தெய்வம்.  
  
**10.** சத்தியமாந் தனித்தெய்வம் தடையறியாத் தெய்வம்   
சத்திகளால்எல் லாம்விளங்கத் தானோங்கும் தெய்வம்  
நித்தியதன் மயமாகி நின்றதெய்வம் எல்லா  
நிலைகளுந்தன் அருள்வெளியில் நிலைக்கவைத்த தெய்வம்  
பத்திவலைப் படுகின்ற தெய்வம்எனக் கெல்லாப்  
பரிசுமளித் தழியாத பதத்தில்வைத்த தெய்வம்  
சித்திஎலாந் தருதெய்வம் சித்தாந்தத் தெய்வம்  
சிற்சபையில் விளங்குகின்ற தெய்வமதே தெய்வம்.  
  
  
  
  * * * *  
  
  * 267\. செச்சைமலர் - வெட்சிமலர். முதற்பதிப்பு.  
  
ஆறாம் திருமுறை / Sixth Thirumurai  
  
##  047\. பேரானந்தப் பெருநிலை  
pērāṉantap perunilai  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அணிவளர் திருச்சிற் றம்பலத் தாடும்   
ஆனந்த போகமே அமுதே  
மணிவளர் ஒளியே ஒளியினுள் ஒளியே  
மன்னும்என் ஆருயிர்த் துணையே  
துணிவுறு சித்தாந் தப்பெரும் பொருளே  
தூயவே தாந்தத்தின் பயனே  
பணிவுறும் உளத்தே இனித்திட எனக்கே  
பழுத்தபே ரானந்தப் பழமே.  
  
**2.** திருவளர் திருச்சிற் றம்பலத் தாடும்   
தெய்வமே மெய்ப்பொருட் சிவமே  
உருவளர் ஒளியே ஒளியினுள் ஒளியே  
ஓங்கும்என் உயிர்ப்பெருந் துணையே  
ஒருதனித் தலைமை அருள்வெளி நடுவே  
உவந்தர சளிக்கின்ற அரசே  
பருவரல் நீக்கி இனித்திட எனக்கே  
பழுத்தபே ரானந்தப் பழமே.  
  
**3.** துதிவளர் திருச்சிற் றம்பலத் தாடும்   
சோதியுட் சோதியே எனது  
மதிவளர் மருந்தே மந்திர மணியே  
மன்னிய பெருங்குண மலையே  
கதிதரு துரியத் தனிவெளி நடுவே  
கலந்தர சாள்கின்ற களிப்பே  
பதியுறும் உளத்தே இனித்திட எனக்கே  
பழுத்தபே ரானந்தப் பழமே.  
  
**4.** சீர்வளர் திருச்சிற் றம்பலத் தோங்குஞ்   
செல்வமே என்பெருஞ் சிறப்பே  
நீர்வளர் நெருப்பே நெருப்பினுள் ஒளியே  
நிறைஒளி வழங்கும்ஓர் வெளியே  
ஏர்தரு கலாந்த மாதிஆ றந்தத்  
திருந்தர சளிக்கின்ற பதியே  
பாருறும் உளத்தே இனித்திட எனக்கே  
பழுத்தபே ரானந்தப் பழமே.  
  
**5.** உரைவளர் திருச்சிற் றம்பலத் தோங்கும்   
ஒள்ளிய தெள்ளிய ஒளியே  
வரைவளர் மருந்தே மவுனமந் திரமே  
மந்திரத் தாற்பெற்ற மணியே  
நிரைதரு சுத்த நிலைக்குமேல் நிலையில்  
நிறைந்தர சாள்கின்ற நிதியே  
பரையுறும் உளத்தே இனித்திட எனக்கே  
பழுத்தபே ரானந்தப் பழமே.  
  
**6.** மேல்வளர் திருச்சிற் றம்பலத் தோங்கும்   
மெய்யறி வானந்த விளக்கே  
கால்வளர் கனலே கனல்வளர் கதிரே  
கதிர்நடு வளர்கின்ற கலையே  
ஆலுறும் உபசாந் தப்பர வெளிக்கப்  
பால்அர சாள்கின்ற அரசே  
பாலுறும் உளத்தே இனித்திட எனக்கே  
பழுத்தபே ரானந்தப் பழமே.  
  
**7.** இசைவளர் திருச்சிற் றம்பலத் தோங்கும்   
இன்பமே என்னுடை அன்பே  
திசைவளர் அண்ட கோடிகள் அனைத்தும்  
திகழுறத் திகழ்கின்ற சிவமே  
மிசையுறு மௌன வெளிகடந் ததன்மேல்  
வெளிஅர சாள்கின்ற பதியே  
பசையுறும் உளத்தே இனித்திட எனக்கே  
பழுத்தபே ரானந்தப் பழமே.  
  
**8.** அருள்வளர் திருச்சிற் றம்பலத் தோங்கும்   
அரும்பெருஞ் சோதியே எனது  
பொருள்வளர் அறிவுக் கறிவுதந் தென்னைப்  
புறம்விடா தாண்டமெய்ப் பொருளே  
மருவும்ஓர் நாத வெளிக்குமேல் வெளியில்  
மகிழ்ந்தர சாள்கின்ற வாழ்வே  
பருவரல் நீக்கி இனித்திட எனக்கே  
பழுத்தபே ரானந்தப் பழமே.  
  
**9.** வான்வளர் திருச்சிற் றம்பலத் தோங்கும்   
மாபெருங் கருணைஎம் பதியே  
ஊன்வளர் உயிர்கட் குயிரதாய் எல்லா  
உலகமும் நிறைந்தபே ரொளியே  
மான்முதன் மூர்த்தி மானிலைக் கப்பால்  
வயங்கும்ஓர் வெளிநடு மணியே  
பான்மையுற் றுளத்தே இனித்திட எனக்கே  
பழுத்தபே ரானந்தப் பழமே.  
  
**10.** தலம்வளர் திருச்சிற் றம்பலத் தோங்கும்   
தனித்தமெய்ப் பொருட்பெருஞ் சிவமே  
நலம்வளர் கருணை நாட்டம்வைத் தெனையே  
நண்புகொண் டருளிய நண்பே  
வலமுறு நிலைகள் யாவையுங் கடந்து  
வயங்கிய தனிநிலை வாழ்வே  
பலமுறும் உளத்தே இனித்திட எனக்கே  
பழுத்தபே ரானந்தப் பழமே.  
  
  
  
ஆறாம் திருமுறை / Sixth Thirumurai  
  
##  048\. ஆண்டருளிய அருமையை வியத்தல்  
āṇṭaruḷiya arumaiyai viyattal  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அம்பலத் தாடும் அமுதமே என்கோ   
அடியனேன் ஆருயிர் என்கோ  
எம்பலத் தெல்லாம் வல்லசித் தென்கோ  
என்னிரு கண்மணி என்கோ  
நம்பிடில் அணைக்கும் நற்றுணை என்கோ  
நான்பெற்ற பெருஞ்செல்வம் என்கோ  
இம்பர்இப் பிறப்பே மெய்ப்பிறப் பாக்கி  
என்னைஆண் டருளிய நினையே.  
  
**2.** அம்மையே என்கோ அப்பனே என்கோ   
அருட்பெருஞ் சோதியே என்கோ  
செம்மையே எல்லாம் வல்லசித் தென்கோ  
திருச்சிற்றம் பலத்தமு தென்கோ  
தம்மையே உணர்ந்தார் உளத்தொளி என்கோ  
தமியனேன் தனித்துணை என்கோ  
இம்மையே அழியாத் திருஉரு அளித்திங்  
கென்னைஆண் டருளிய நினையே.  
  
**3.** எய்ப்பிலே கிடைத்த வைப்பது என்கோ   
என்னுயிர்க் கின்பமே என்கோ  
துய்ப்பிலே நிறைந்த பெருங்களிப் பென்கோ  
சோதியுட் சோதியே என்கோ  
தப்பெலாம் பொறுத்த தயாநிதி என்கோ  
தனிப்பெருந் தலைவனே என்கோ  
இப்பிறப் பதிலே மெய்ப்பயன் அளித்திங்  
கென்னைஆண் டருளிய நினையே.  
  
**4.** அச்சம்நீக் கியஎன் ஆரியன் என்கோ   
அம்பலத் தெம்பிரான் என்கோ  
நிச்சலும் எனக்கே கிடைத்தவாழ் வென்கோ  
நீடும்என் நேயனே என்கோ  
பிச்சனேற் களித்த பிச்சனே என்கோ  
பெரியரிற் பெரியனே என்கோ  
இச்சகத் தழியாப் பெருநலம் அழித்திங்  
கென்னைஆண் டருளிய நினையே.  
  
**5.** அத்தம்நேர் கிடைத்த சுவைக்கனி என்கோ   
அன்பிலே நிறைஅமு தென்கோ  
சித்தெலாம் வல்ல சித்தனே என்கோ  
திருச்சிற்றம் பலச்சிவம் என்கோ  
மத்தனேன் பெற்ற பெரியவாழ் வென்கோ  
மன்னும்என் வாழ்முதல் என்கோ  
இத்தனிப் பிறப்பை நித்தியம் ஆக்கி  
என்னைஆண் டருளிய நினையே.  
  
**6.** மறப்பெலாம் தவிர்த்த மதிஅமு தென்கோ   
மயக்கநீத் தருள்மருந் தென்கோ  
பறப்பெலாம் ஒழித்த பதிபதம் என்கோ  
பதச்சுவை அனுபவம் என்கோ  
சிறப்பெலாம் எனக்கே செய்ததாய் என்கோ  
திருச்சிற்றம் பலத்தந்தை என்கோ  
இறப்பிலா வடிவம் இம்மையே அளித்திங்  
கென்னைஆண் டருளிய நினையே.  
  
**7.** அன்பிலே பழுத்த தனிப்பழம் என்கோ   
அறிவிலே அறிவறி வென்கோ  
இன்பிலே நிறைந்த சிவபதம் என்கோ  
என்னுயிர்த் துணைப்பதி என்கோ  
வன்பிலா மனத்தே வயங்கொளி என்கோ  
மன்னும்அம் பலத்தர சென்கோ  
என்புரி அழியாப் பொன்புரி ஆக்கி  
என்னைஆண் டருளிய நினையே.  
  
**8.** தடையிலா தெடுத்த அருளமு தென்கோ   
சர்க்கரைக் கட்டியே என்கோ  
அடைவுறு வயிரக் கட்டியே என்கோ  
அம்பலத் தாணிப்பொன் என்கோ  
உடைய மாணிக்கப் பெருமலை என்கோ  
உள்ளொளிக் குள்ளொளி என்கோ  
இடைதல்அற் றோங்கும் திருஅளித் திங்கே  
என்னைஆண் டருளிய நினையே.  
  
**9.** மறைமுடி விளங்கு பெரும்பொருள் என்கோ   
மன்னும்ஆ கமப்பொருள் என்கோ  
குறைமுடித் தருள்செய் தெய்வமே என்கோ  
குணப்பெருங் குன்றமே என்கோ  
பிறைமுடிக் கணிந்த பெருந்தகை என்கோ  
பெரியஅம் பலத்தர சென்கோ  
இறைமுடிப் பொருள்என் உளம்பெற அளித்திங்  
கென்னைஆண் டருளிய நினையே.  
  
**10.** என்உளம் பிரியாப் பேரொளி என்கோ   
என்உயிர்த் தந்தையே என்கோ  
என்உயிர்த் தாயே இன்பமே என்கோ  
என்உயிர்த் தலைவனே என்கோ  
என்உயிர் வளர்க்கும் தனிஅமு தென்கோ  
என்னுடை நண்பனே என்கோ  
என்ஒரு275 வாழ்வின் தனிமுதல் என்கோ  
என்னைஆண் டருளிய நினையே.  
  
  
  
  * * * *  
  
  * 275\. என்பெரு - பி. இரா. பதிப்பு.  
  
ஆறாம் திருமுறை / Sixth Thirumurai  
  
##  049\. இறைவனை ஏத்தும் இன்பம்  
iṟaivaṉai ēttum iṉpam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** கருணைமா நிதியே என்னிரு கண்ணே   
கடவுளே கடவுளே என்கோ  
தருணவான் அமுதே என்பெருந் தாயே  
தந்தையே தந்தையே என்கோ  
தெருள்நிறை மதியே என்குரு பதியே  
தெய்வமே தெய்வமே என்கோ  
அருள்நிறை தரும்என் அருட்பெருஞ் சோதி  
ஆண்டவ நின்றனை அறிந்தே.  
  
**2.** ஒட்டியே என்னுள் உறும்ஒளி என்கோ   
ஒளிஎலாம் நிரம்பிய நிலைக்கோர்  
வெட்டியே என்கோ வெட்டியில்276 எனக்கு  
விளங்குறக் கிடைத்தஓர் வயிரப்  
பெட்டியே என்கோ பெட்டியின் நடுவே  
பெரியவர் வைத்ததோர் தங்கக்  
கட்டியே என்கோ அம்பலத் தாடும்  
கருணையங் கடவுள்நின் றனையே.  
  
**3.** துன்பெலாம் தவிர்த்த துணைவனே என்கோ   
சோதியுட் சோதியே என்கோ  
அன்பெலாம் அளித்த அன்பனே என்கோ  
அம்மையே அப்பனே என்கோ  
இன்பெலாம் புரிந்த இறைவனே என்கோ  
என்உயிர்க் கின்னமு தென்கோ  
என்பொலா மணியே என்கணே என்கோ  
என்னுயிர் நாதநின் றனையே.  
  
**4.** கருத்தனே எனது கருத்தினுக் கிசைந்த   
கணவனே கணவனே என்கோ  
ஒருத்தனே எல்லாம் உடையநா யகனே  
ஒருதனிப் பெரியனே என்கோ  
திருத்தனே எனது செல்வமே எல்லாம்  
செயவல்ல சித்தனே என்கோ  
நிருத்தனே எனக்குப் பொருத்தனே என்கோ  
நிறைஅருட் சோதிநின் றனையே.  
  
**5.** தாயனே எனது தாதையே ஒருமைத்   
தலைவனே தலைவனே என்கோ  
பேயனேன் பிழையைப் பொறுத்தருள் புரிந்த  
பெருந்தகைப் பெரும்பதி என்கோ  
சேயனேன் பெற்ற சிவபதம் என்கோ  
சித்தெலாம் வல்லசித் தென்கோ  
தூயனே எனது நேயனே என்கோ  
சோதியுட் சோதிநின் றனையே.  
  
**6.** அரும்பிலே மலர்வுற் றருள்மணம் வீசும்   
ஆனந்தத் தனிமலர் என்கோ  
கரும்பிலே எடுத்த சுவைத்திரள் என்கோ  
கடையனேன் உடையநெஞ் சகமாம்  
இரும்பிலே பழுத்துப் பேரொளி ததும்பி  
இலங்கும்ஓர் பசும்பொனே என்கோ  
துரும்பினேன் பெற்ற பெரும்பதம் என்கோ  
சோதியுட் சோதிநின் றனையே.  
  
**7.** தாகமுள் எடுத்த போதெதிர் கிடைத்த   
சர்க்கரை அமுதமே என்கோ  
மோகம்வந் தடுத்த போதுகைப் பிடித்த  
முகநகைக் கணவனே என்கோ  
போகமுள் விரும்பும் போதிலே வலிந்து  
புணர்ந்தஓர் பூவையே என்கோ  
ஆகமுட் புகுந்தென் உயிரினுட் கலந்த  
அம்பலத் தாடிநின் றனையே.  
  
**8.** தத்துவம் அனைத்தும் தவிர்த்துநான் தனித்த   
தருணத்தில் கிடைத்ததொன் றென்கோ  
சத்துவ நிரம்பும் சுத்தசன் மார்க்கந்  
தனில்உறும் அனுபவம் என்கோ  
ஒத்துவந் தெனைத்தான் கலந்துகொண் டெனக்குள்  
ஓங்கிய ஒருமையே என்கோ  
சித்துவந் தாடுஞ் சித்தனே என்கோ  
திருச்சிற்றம் பலத்தவ நினையே.  
  
**9.** யோகமெய்ஞ் ஞானம் பலித்தபோ துளத்தில்   
ஓங்கிய காட்சியே என்கோ  
ஏகமெய்ஞ் ஞான யோகத்திற் கிடைத்துள்  
இசைந்தபே ரின்பமே என்கோ  
சாகலைத் தவிர்த்தென் தன்னைவாழ் விக்கச்  
சார்ந்தசற் குருமணி என்கோ  
மாகமும் புவியும் வாழ்வுற மணிமா  
மன்றிலே நடிக்கின்றோய் நினையே.  
  
**10.** இரவிலா தியம்பும் பகலிலா திருந்த   
இயற்கையுள் இயற்கையே என்கோ  
வரவிலா வுரைக்கும் போக்கிலா நிலையில்  
வயங்கிய வான்பொருள் என்கோ  
திரையிலா தெல்லாம் வல்லசித் தெனக்கே  
செய்ததோர் சித்தனே என்கோ  
கரவிலா தெனக்குப் பேரருட் சோதி  
களித்தளித் தருளிய நினையே.  
  
  
  
  * * * *  
  
  * 276\. கெட்டியே என்கோ கெட்டியில் - முதற்பதிப்பு., பொ. சு. பதிப்பு.  
  * 277\. நிலைக்கும் - முதற்பதிப்பு, பொ. சு. பதிப்பு.  
  
ஆறாம் திருமுறை / Sixth Thirumurai  
  
##  050\. திருநடப் புகழ்ச்சி  
tirunaṭap pukaḻchsi  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** பதியேஎம் பரனேஎம் பரம்பரனே எமது   
பராபரனே ஆனந்தப் பதந்தருமெய்ஞ் ஞான  
நிதியேமெய்ந் நிறைவேமெய்ந் நிலையேமெய் இன்ப  
நிருத்தமிடும் தனித்தலைமை நிபுணமணி விளக்கே  
கதியேஎன் கண்ணேஎன் கண்மணியே எனது  
கருத்தேஎன் கருத்தில்உற்ற கனிவேசெங் கனியே  
துதியேஎன் துரையேஎன் தோழாஎன் உளத்தே  
சுத்தநடம் புரிகின்ற சித்தசிகா மணியே.  
  
**2.** ஆரணமே ஆகமமே ஆரணஆ கமத்தின்   
அரும்பொருளே அரும்பொருளின் அனுபவமே அறிவே  
காரணமே காரியமே காரணகா ரியங்கள்  
கடந்தபெரும் பதியேஎன் கருத்தமர்ந்த நிதியே  
பூரணமே புண்ணியமே பொதுவிளங்கும் அரசே  
புத்தமுதே சத்தியமே பொன்னேசெம் பொருளே  
தோரணமே விளங்குசித்தி புரத்தினும்என் உளத்தும்  
சுத்தநடம் புரிகின்ற சித்தசிகா மணியே.  
  
**3.** இணைஏதும் இன்றிநின்ற இறையவனே மறைசொல்   
ஏகமுமாய் அனேகமுமாய் இலங்குபரம் பரனே  
அணையேதும் இன்றிநிறை பெரும்புனலே அதன்மேல்  
அனலேஎன் அப்பாஎன் அவத்தைஎலாம் கடத்தும்  
புணையேமெய்ப் பொருளேமெய்ப் புகழேமெய்ப் புகலே  
பொதுவேஉள் ளதுவேதற் போதமிலார்க் குதவும்  
துணையேசத் துவமேதத் துவமேஎன் னுளத்தே  
சுத்தநடம் புரிகின்ற சித்தசிகா மணியே.  
  
**4.** எருதின்உழைத் திருந்தேனுக் கிரங்கிஅடிச் சிறியேன்   
இருந்தஇடந் தனைத்தேடி இணைப்பரிமான் ஈர்க்கும்  
ஒருதிருத்தேர் ஊர்ந்தென்னை உடையவளோ டடைந்தே  
உள்வாயில் தாழ்பிடித்துப் பயத்தொடுநின் றேனே  
வருதிஎனத் திருக்கரங்கள் அசைத்தழைத்த பதியே  
மணியேஎன் மருந்தேஎன் வாழ்வேஎன் வரமே  
சுருதிமுடி அடிக்கணிந்த துரையேஎன் உளத்தே  
சுத்தநடம் புரிகின்ற சித்தசிகா மணியே.  
  
**5.** அகவடிவை ஒருகணத்தே அனகவடி வாக்கி   
அருளமுதம் உவந்தளித்தே அடிக்கடிஎன் உளத்தே  
முகவடிவந் தனைக்காட்டி களித்துவியந் திடவே  
முடிபனைத்தும் உணர்த்திஓரு முன்னிலைஇல் லாதே  
சகவடிவில் தானாகி நானாகி நானும்  
தானும்ஒரு வடிவாகித் தனித்தோங்கப் புரிந்தே  
சுகவடிவந் தனைஅளித்த துரையேஎன் உளத்தே  
சுத்தநடம் புரிகின்ற சித்தசிகா மணியே.  
  
**6.** உடுத்ததுகில் அவிழ்த்துவிரித் தொருதரையில் தனித்தே   
உன்னாதும் உன்னிஉளத் துறுகலக்கத் தோடே  
படுத்தயர்ந்த சிறியேன்றன் அருகணைந்து மகனே  
பயமுனக்கென் என்றென்னைப் பரிந்துதிருக் கரத்தால்  
அடுத்தணைத்துக் கொண்டெடுத்துப் போய்ப்பிறிதோர் இடத்தே  
அமர்த்திநகைத் தருளியஎன் ஆண்டவனே அரசே  
தொடுத்தணிஎன் மொழிமாலை அணிந்துகொண்டென் உளத்தே  
சுத்தநடம் புரிகின்ற சித்தசிகா மணியே.  
  
**7.** ஆற்றாத அடிச்சிறியேற் காற்றல்மிகக் கொடுத்தே   
அம்மையுமாய் அப்பனுமாய் ஆதரித்தன் புடனே  
போற்றாத குற்றமெலாம் பொறுத்தருளி எனைஇப்  
பூதலத்தார் வானகத்தார் போற்றிமதித் திடவே  
ஏற்றாத உயர்நிலைமேல் ஏற்றிஎல்லாம் வல்ல  
இறைமையும்தந் தருளியஎன் இறையவனே எனக்கே  
தோற்றாத தோற்றுவித்த துரையேஎன் உளத்தே  
சுத்தநடம் புரிகின்ற சித்தசிகா மணியே.  
  
**8.** படிப்படக்கிக் கேள்விஎலாம் பற்றறவிட் டடக்கிப்   
பார்த்திடலும் அடக்கிஉறும் பரிசம்எலாம் அடக்கித்  
தடிப்புறும்ஊண் சுவைஅடக்கிக் கந்தம்எலாம் அடக்கிச்  
சாதிமதம் சமயம்எனும் சழக்கையும்விட் டடக்கி  
மடிப்படக்கி நின்றாலும் நில்லேன்நான் எனவே  
வனக்குரங்கும் வியப்பஎன்றன் மனக்குரங்கு குதித்த  
துடிப்படக்கி ஆட்கொண்ட துரையேஎன் உளத்தே  
சுத்தநடம் புரிகின்ற சித்தசிகா மணியே.  
  
**9.** பணிந்தறியேன் அன்புடனே பாடுதலும் அறியேன்   
படித்தறியேன் கேட்டறியேன் பத்தியில்பூ மாலை  
அணிந்தறியேன் மனம்உருகக் கண்களின்நீர் பெருக  
அழுதறியேன் தொழுதறியேன் அகங்காரம் சிறிதும்  
தணிந்தறியேன் தயவறியேன் சத்தியவா சகமும்  
தான்அறியேன் உழுந்தடித்த தடியதுபோல் இருந்தேன்  
துணிந்தெனக்கும் கருணைசெய்த துரையேஎன் உளத்தே  
சுத்தநடம் புரிகின்ற சித்தசிகா மணியே.  
  
**10.** தாங்காதே பசிபெருக்கிக் கடைநாய்போல் உலம்பித்   
தவம்விடுத்தே அவந்தொடுத்தே தனித்துண்டும் வயிறு  
வீங்காதேல் எழுந்திருக்கேன் வீங்கிவெடித் திடல்போல்  
விம்மும்எனில் எழுந்துடனே வெறுந்தடிபோல் விழுந்தே  
வாங்காது தூங்கியதோர் வழக்கம்உடை யேனை  
வலிந்தடிமை கொண்டருளி மறப்பொழித்தெந் நாளும்  
தூங்காதே விழிக்கவைத்த துரையேஎன் உளத்தே  
சுத்தநடம் புரிகின்ற சித்தசிகா மணியே.  
  
  
  
  * * * *  
  
  * 328\. தனித்துண்டு வயிறும் - முதற்பதிப்பு., பொ. சு., பி. இரா., ச. மு. க.  
  
ஆறாம் திருமுறை / Sixth Thirumurai  
  
##  051\. பெறாப் பேறு  
peṟāp pēṟu  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** ஆவாஎன் றெனையாட்கொண் டருளியதெள் ளமுதே   
அம்மேஎன் அப்பாஎன் ஐயாஎன் அரசே  
சாவாத வரம்எனக்குத் தந்தபெருந் தகையே  
தயாநிதியே சிற்சபையில் தனித்தபெரும் பதியே  
ஓவாதென் உள்ளகத்தே ஊற்றெழும்பே ரன்பே  
உள்ளபடி என்னறிவில் உள்ளபெருஞ் சுகமே  
நீவாஎன் மொழிகளெலாம் நிலைத்தபயன் பெறவே  
நித்திரைதீர்ந் தேன்இரவு நீங்கிவிடிந் ததுவே  
  
**2.** ஆராலும் அறிந்துகொளற் கரியபெரும் பொருளே   
அம்மேஎன் அப்பாஎன் ஐயாஎன் அரசே  
காராலும் கனலாலும் காற்றாலும் ககனக்  
கலையாலும் கதிராலும் கடலாலும் கடல்சூழ்  
பாராலும் படையாலும் பிறவாலும் தடுக்கப்  
படுதலிலாத் தனிவடிவம் எனக்களித்த பதியே  
சீராலும் குணத்தாலும் சிறந்தவர்சேர் ஞான  
சித்திபுரத் தமுதேஎன் நித்திரைதீர்ந் ததுவே.  
  
**3.** ஆதிஅந்தம் தோற்றாத அரும்பெருஞ்சோ தியனே   
அம்மேஎன் அப்பாஎன் ஐயாஎன் அரசே  
ஓதிஎந்த வகையாலும் உணர்ந்துகொளற் கரிதாய்  
உள்ளபடி இயற்கையிலே உள்ளஒரு பொருளே  
ஊதியம்தந் தெனையாட்கொண் டுள்ளிடத்தும் புறத்தும்  
ஓவாமல் விளங்குகின்ற உடையவனே இந்தச்  
சாதிஇந்த மதம்எனும்வாய்ச் சழக்கைஎலாம் தவிர்த்த  
சத்தியனே உண்கின்றேன்354 சத்தியத்தெள் ளமுதே.  
  
**4.** அச்சமெலாம் தவிர்த்தருளி இச்சைஎலாம் அளித்த   
அம்மேஎன் அப்பாஎன் ஐயாஎன் அரசே  
துச்சவுல காசாரத் துடுக்கனைத்தும் தவிர்த்தே  
சுத்தநெறி வழங்குவித்த சித்தசிகா மணியே  
உச்சநிலை நடுவிளங்கும் ஒருதலைமைப் பதியே  
உலகமெலாம் எடுத்திடினும் உலவாத நிதியே  
இச்சமயம் எழுந்தருளி இறவாத வரமும்  
எல்லாஞ்செய் வல்லசித்தின் இயற்கையுந்தந் தனையே.  
  
**5.** அன்புடைய என்னறிவே அருளுடைய பொருளே   
அம்மேஎன் அப்பாஎன் ஐயாஎன் அரசே  
துன்புடைய உலகரெலாம் சுகமுடையார் ஆகத்  
துன்மார்க்கம் தவிர்த்தருளிச் சன்மார்க்கம் வழங்க  
இன்புடைய பேரருளிங் கெனைப்பொருள்செய் தளித்த  
என்அமுதே என்உறவே எனக்கினிய துணையே  
என்புடைநீ இருக்கின்றாய் உன்புடைநான் மகிழ்ந்தே  
இருக்கின்றேன் இவ்வொருமை யார்பெறுவார் ஈண்டே.  
  
**6.** அடுக்கியபே ரண்டமெலாம் அணுக்கள்என விரித்த   
அம்மேஎன் அப்பாஎன் ஐயாஎன் அரசே  
நடுக்கியஎன் அச்சமெலாம் தவிர்த்தருளி அழியா  
ஞானஅமு தளித்துலகில் நாட்டியபே ரறிவே  
இடுக்கியகைப் பிள்ளைஎன இருந்தசிறி யேனுக்  
கெல்லாஞ்செய் வல்லசித்தி ஈந்தபெருந் தகையே  
முடுக்கியஅஞ் ஞானாந்த காரமெலாம் தவிர்த்து  
முத்தருளத் தேமுளைத்த சுத்தபரஞ் சுடரே.  
  
**7.** ஆங்காரம் தவிர்ந்தவருள் ஓங்காநின் றவனே   
அம்மேஎன் அப்பாஎன் ஐயாஎன் அரசே  
ஓங்கார நிலைகாட்டி அதன்மேல்உற் றொளிரும்  
ஒருநிலையும் காட்டிஅப்பால் உயர்ந்ததனி நிலையில்  
பாங்காக ஏற்றி320 எந்தப் பதத்தலைவ ராலும்  
படைக்கவொணாச் சித்தியைநான் படைக்கவைத்த பதியே  
தூங்காது பெருஞ்சுகமே சுகித்திடஇவ் வுலகைச்  
சுத்தசன்மார்க் கந்தனிலே வைத்தருள்க விரைந்தே.  
  
**8.** ஆடகப்பொற் சபைநடுவே நாடகஞ்செய் தருளும்   
அம்மேஎன் அப்பாஎன் ஐயாஎன் அரசே  
ஏடகத்தே எழுதாத மறைகளெலாம் களித்தே  
என்உளத்தே எழுதுவித்த என்உரிமைப் பதியே  
பாடகக்கால் மடந்தையரும் மைந்தரும்சன் மார்க்கப்  
பயன்பெறநல் அருளளித்த பரம்பரனே மாயைக்  
காடகத்தை வளஞ்செறிந்த நாடகமாப் புரிந்த  
கருணையனே சிற்சபையில் கனிந்தநறுங் கனியே.  
  
**9.** அடியாதென் றறிந்துகொளற் கரும்பெரிய நிலையே   
அம்மேஎன் அப்பாஎன் ஐயாஎன் அரசே  
முடியாதென் றறிந்திடற்கு முடியாதென் றுணர்ந்தோர்  
மொழிந்திடவே முடியாது முடிந்ததனி முடிபே  
கடியாத பெருங்கருணைக் கருத்தேஎன் கருத்தில்  
கனிந்துகனிந் தினிக்கின்ற கனியேஎன் களிப்பே  
மடியாத வடிவெனக்கு வழங்கியநல் வரமே  
மணிமன்றில் நடம்புரியும் வாழ்க்கை இயற் பொருளே.  
  
**10.** அனந்தமறை ஆகமங்கள் அளப்பரிய சிவமே   
அம்மேஎன் அப்பாஎன் ஐயாஎன் அரசே  
மனந்தருவா தனைதவிர்த்தோர்321 அறிவினில்ஓர் அறிவாய்  
வயங்குகின்ற குருவேஎன் வாட்டமெலாம் தவிர்த்தே  
இனந்தழுவி என்னுளத்தே இருந்துயிரில் கலந்தென்  
எண்ணமெலாம் களித்தளித்த என்னுரிமைப் பதியே  
சினந்தவிர்ந்தெவ் வுலகமும்ஓர் சன்மார்க்கம் அடைந்தே  
சிறப்புறவைத் தருள்கின்ற சித்தசிகா மணியே.  
  
  
  
  * * * *  
  
  * 320\. ஏத்தி - முதற்பதிப்பு., பொ. சு. பி. இரா, ச. மு. க.  
  * 321\. தவிர்ந்தோர் - பி. இரா. பதிப்பு.  
  
ஆறாம் திருமுறை / Sixth Thirumurai  
  
##  052\. பொதுநடம்  
potunaṭam  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருட்பெருஞ் சோதி அமுதமே அமுதம்   
அளித்தெனை வளர்த்திட அருளாம்  
தெருட்பெருந் தாய்தன் கையிலே கொடுத்த  
தெய்வமே சத்தியச் சிவமே  
இருட்பெரு நிலத்தைக் கடத்திஎன் றனைமேல்  
ஏற்றிய இன்பமே எல்லாப்  
பொருட்பெரு நெறியும் காட்டிய குருவே  
பொதுநடம் புரிகின்ற பொருளே.  
  
**2.** சித்தெலாம் வல்ல சித்தனே ஞான   
சிதம்பர ஜோதியே சிறியேன்  
கத்தெலாம் தவிர்த்துக் கருத்தெலாம் அளித்த  
கடவுளே கருணையங் கடலே  
சத்தெலாம் ஒன்றே சத்தியம் எனஎன்  
தனக்கறி வித்ததோர் தயையே  
புத்தெலாம் நீக்கிப் பொருளெலாம் காட்டும்  
பொதுநடம் புரிகின்ற பொருளே.  
  
**3.** கலைகளோர் அனந்தம் அனந்தமேல் நோக்கிக்   
கற்பங்கள் கணக்கில கடப்ப  
நிலைகளோர் அனந்தம் நேடியுங் காணா  
நித்திய நிற்குண258 நிறைவே  
அலைகளற் றுயிருக் கமுதளித் தருளும்  
அருட்பெருங் கடல்எனும் அரசே  
புலைகள வகற்றி எனக்குளே நிறைந்து  
பொதுநடம் புரிகின்ற பொருளே.  
  
**4.** தண்ணிய மதியே தனித்தசெஞ் சுடரே   
சத்திய சாத்தியக் கனலே  
ஒண்ணிய ஒளியே ஒளிக்குள்ஓர் ஒளியே  
உலகெலாந் தழைக்கமெய் உளத்தே  
நண்ணிய விளக்கே எண்ணிய படிக்கே  
நல்கிய ஞானபோ னகமே  
புண்ணிய நிதியே கண்ணிய நிலையே  
பொதுநடம் புரிகின்ற பொருளே.  
  
**5.** அற்புத நிறைவே சற்புதர்259 அறிவில்   
அறிவென அறிகின்ற அறிவே  
சொற்புனை மாயைக் கற்பனை கடந்த  
துரியநல் நிலத்திலே துலங்கும்  
சிற்பரஞ் சுடரே தற்பர ஞானச்  
செல்வமே சித்தெலாம் புரியும்  
பொற்புலம் அளித்த நற்புலக் கருத்தே  
பொதுநடம் புரிகின்ற பொருளே.  
  
**6.** தத்துவ பதியே தத்துவம் கடந்த   
தனித்ததோர் சத்திய பதியே  
சத்துவ நெறியில் சார்ந்தசன் மார்க்கர்  
தமக்குளே சார்ந்தநற் சார்பே  
பித்துறு சமயப் பிணக்குறும் அவர்க்குப்  
பெறல்அரி தாகிய260 பேறே  
புத்தமு தளித்தென் உளத்திலே கலந்து  
பொதுநடம் புரிகின்ற பொருளே.  
  
**7.** மேல்வெளி காட்டி வெளியிலே விளைந்த   
விளைவெலாம் காட்டிமெய் வேத  
நூல்வழி காட்டி என்னுளே விளங்கும்  
நோக்கமே ஆக்கமும் திறலும்  
நால்வகைப் பயனும் அளித்தெனை வளர்க்கும்  
நாயகக் கருணைநற் றாயே  
போலுயிர்க் குயிராய்ப் பொருந்திய மருந்தே  
பொதுநடம் புரிகின்ற பொருளே.  
  
**8.** அலப்பற விளங்கும் அருட்பெரு விளக்கே   
அரும்பெருஞ் சோதியே சுடரே  
மலப்பிணி அறுத்த வாய்மைஎம் மருந்தே  
மருந்தெலாம் பொருந்திய மணியே  
உலப்பறு கருணைச் செல்வமே எல்லா  
உயிர்க்குளும் நிறைந்ததோர் உணர்வே  
புலப்பகை தவிர்க்கும் பூரண வரமே  
பொதுநடம் புரிகின்ற பொருளே.  
  
**9.** பரம்பர நிறைவே பராபர வெளியே   
பரமசிற் சுகந்தரும் பதியே  
வரம்பெறு சிவசன் மார்க்கர்தம் மதியில்  
வயங்கிய பெருஞ்சுடர் மணியே  
கரம்பெறு கனியே கனிவுறு சுவையே  
கருதிய கருத்துறு களிப்பே  
புரம்புகழ் நிதியே சிரம்புகல் கதியே  
பொதுநடம் புரிகின்ற பொருளே.  
  
**10.** வெற்புறு முடியில் தம்பமேல் ஏற்றி   
மெய்ந்நிலை அமர்வித்த வியப்பே  
கற்புறு கருத்தில் இனிக்கின்ற கரும்பே  
கருணைவான் அமுதத்தெண் கடலே  
அற்புறும் அறிவில் அருள்ஒளி ஆகி  
ஆனந்த மாம்அனு பவமே  
பொற்புறு பதியே அற்புத நிதியே  
பொதுநடம் புரிகின்ற பொருளே.  
  
**11.** தன்மைகாண் பரிய தலைவனே எல்லாம்   
தரவல்ல சம்புவே சமயப்  
புன்மைநீத் தகமும் புறமும்ஒத் தமைந்த  
புண்ணியர் நண்ணிய புகலே  
வன்மைசேர் மனத்தை நன்மைசேர் மனமா  
வயங்குவித் தமர்ந்தமெய் வாழ்வே  
பொன்மைசார் கனகப் பொதுவொடு ஞானப்  
பொதுநடம் புரிகின்ற பொருளே.  
  
**12.** மூவிரு முடிபின் முடிந்ததோர்262 முடிபே   
முடிபெலாம் கடந்ததோர் முதலே  
தாவிய முதலும் கடையும்மேற் காட்டாச்  
சத்தியத் தனிநடு நிலையே  
மேவிய நடுவில் விளங்கிய விளைவே  
விளைவெலாம் தருகின்ற வெளியே  
பூவியல் அளித்த புனிதசற் குருவே  
பொதுநடம் புரிகின்ற பொருளே.  
  
**13.** வேதமும் பொருளும் பயனும்ஓர் அடைவும்   
விளம்பிய அனுபவ விளைவும்  
போதமும் சுகமும் ஆகிஇங் கிவைகள்  
போனது மாய்ஒளிர் புலமே  
ஏதமுற் றிருந்த ஏழையேன் பொருட்டிவ்  
விருநிலத் தியல்அருள் ஒளியால்  
பூதநல் வடிவம் காட்டிஎன் உளத்தே  
பொதுநடம் புரிகின்ற பொருளே.  
  
**14.** அடியனேன் பொருட்டிவ் வவனிமேல் கருணை   
அருள்வடி வெடுத்தெழுந் தருளி  
நெடியனே முதலோர் பெறற்கரும் சித்தி  
நிலைஎலாம் அளித்தமா நிதியே  
மடிவுறா தென்றும் சுத்தசன் மார்க்கம்  
வயங்கநல் வரந்தந்த வாழ்வே  
பொடிஅணி கனகப் பொருப்பொளிர் நெருப்பே  
பொதுநடம் புரிகின்ற பொருளே.  
  
**15.** என்பிழை அனைத்தும் பொறுத்தருள் புரிந்தென்   
இதயத்தில் இருக்கின்ற குருவே  
அன்புடை அரசே அப்பனே என்றன்  
அம்மையே அருட்பெருஞ் சோதி  
இன்புறு நிலையில் ஏற்றிய துணையே  
என்னுயிர் நாதனே என்னைப்  
பொன்புனை மாலை புனைந்தஓர் பதியே  
பொதுநடம் புரிகின்ற பொருளே.  
  
**16.** சத்திய பதியே சத்திய நிதியே   
சத்திய ஞானமே வேத  
நித்திய நிலையே நித்திய நிறைவே  
நித்திய வாழ்வருள் நெறியே  
சித்திஇன் புருவே சித்தியின் கருவே  
சித்தியிற் சித்தியே எனது  
புத்தியின் தெளிவே புத்தமு தளித்துப்  
பொதுநடம் புரிகின்ற பொருளே.  
  
**17.** சிதத்தொளிர் பரமே பரத்தொளிர் பதியே   
சிவபத அனுபவச் சிவமே  
மதத்தடை தவிர்த்த மதிமதி மதியே  
மதிநிறை அமுதநல் வாய்ப்பே  
சதத்திரு நெறியே தனிநெறித் துணையே  
சாமியே தந்தையே தாயே  
புதப்பெரு வரமே புகற்கருந் தரமே  
பொதுநடம் புரிகின்ற பொருளே.  
  
**18.** கலைவளர் கலையே கலையினுட் கலையே   
கலைஎலாம் தரும்ஒரு கருவே  
நிலைவளர் கருவுட் கருஎன வயங்கும்  
நித்திய வானமே ஞான  
மலைவளர் மருந்தே மருந்துறு பலனே  
மாபலம் தருகின்ற வாழ்வே  
புலைதவிர்த் தெனையும் பொருளெனக் கொண்டு  
பொதுநடம் புரிகின்ற பொருளே.  
  
**19.** மெய்ம்மையே கிடைத்த மெய்ம்மையே ஞான   
விளக்கமே விளக்கத்தின் வியப்பே  
கைம்மையே தவிர்த்து மங்கலம் அளித்த  
கருணையே கரிசிலாக் களிப்பே  
ஐம்மையே அதற்குள் அதுஅது ஆகும்  
அற்புதக் காட்சியே எனது  
பொய்ம்மையே பொருத்துப் புகலளித் தருளிப்  
பொதுநடம் புரிகின்ற பொருளே.  
  
**20.** காரண அருவே காரிய உருவே   
காரண காரியம் காட்டி  
ஆரண முடியும் ஆகம முடியும்  
அமர்ந்தொளிர் அற்புதச் சுடரே  
நாரண தலமே263 நாரண வலமே  
நாரணா காரத்தின் ஞாங்கர்ப்  
பூரண ஒளிசெய் பூரண சிவமே  
பொதுநடம் புரிகின்ற பொருளே.  
  
  
  
  * * * *  
  
  * 258\. நிர்க்குண - முதற்பதிப்பு. பொ. சு., பி. இரா., ச. மு. க.  
  * 259\. சற்புதர் - நல்லறிவுடையவர்.  
  * 260\. பெரிதரிதாகிய - பொ. சு. பதிப்பு.  
  * 261\. தண்கடலே - படிவேறுபாடு. ஆ. பா.  
  * 262\. முடிந்தவோர் - முதற்பதிப்பு, பொ. சு., பி. இரா., ச. மு. க., ஆ. பா.  
  * 263\. தரமே - முதற்பதிப்பு. பொ. சு., ஆ. பா.  
  
ஆறாம் திருமுறை / Sixth Thirumurai  
  
##  053\. திருவருட் பெருமை  
tiruvaruṭ perumai  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அன்பனே அப்பா அம்மையே அரசே   
அருட்பெருஞ் சோதியே அடியேன்  
துன்பெலாம் தொலைத்த துணைவனே ஞான  
சுகத்திலே தோற்றிய சுகமே  
இன்பனே எல்லாம் வல்லசித் தாகி  
என்னுளே இலங்கிய பொருளே  
வன்பனேன் பிழைகள் பொறுத்தருட் சோதி  
வழங்கினை வாழிநின் மாண்பே.  
  
**2.** பெருகுமா கருணைப் பெருங்கடல் இன்பப்   
பெருக்கமே என்பெரும் பேறே  
உருகும்ஓர் உள்ளத் துவட்டுறா தினிக்கும்  
உண்மைவான் அமுதமே என்பால்  
கருகும்நெஞ் சதனைத் தளிர்த்திடப் புரிந்த  
கருணையங் கடவுளே விரைந்து  
வருகஎன் றுரைத்தேன் வந்தருட் சோதி  
வழங்கினை வாழிநின் மாண்பே.  
  
**3.** எந்தைஎன் குருவே என்னுயிர்க் குயிரே   
என்னிரு கண்ணினுள் மணியே  
இந்துறும் அமுதே என்னுயிர்த் துணையே  
இணையிலா என்னுடை அன்பே  
சொந்தநல் உறவே அம்பலத் தரசே  
சோதியே சோதியே விரைந்து  
வந்தருள் என்றேன் வந்தருட் சோதி  
வழங்கினை வாழிநின் மாண்பே.  
  
**4.** கோஎன எனது குருஎன ஞான   
குணம்என ஒளிர்சிவக் கொழுந்தே  
பூஎன அதிலே மணம்என வணத்தின்  
பொலிவென வயங்கிய பொற்பே  
தேவெனத் தேவ தேவென ஒருமைச்  
சிவம்என விளங்கிய பதியே  
வாஎன உரைத்தேன் வந்தருட் சோதி  
வழங்கினை வாழிநின் மாண்பே.  
  
**5.** உள்ளமே இடங்கொண் டென்னைஆட் கொண்ட   
ஒருவனே உலகெலாம் அறியத்  
தெள்ளமு தளித்திங் குன்னைவாழ் விப்பேம்  
சித்தம்அஞ் சேல்என்ற சிவமே  
கள்ளமே தவிர்த்த கருணைமா நிதியே  
கடவுளே கனகஅம் பலத்தென்  
வள்ளலே என்றேன் வந்தருட் சோதி  
வழங்கினை வாழிநின் மாண்பே.  
  
**6.** நல்லவா அளித்த நல்லவா எனையும்   
நயந்தவா நாயினேன் நவின்ற  
சொல்லவா எனக்குத் துணையவா ஞான  
சுகத்தவா சோதிஅம் பலவா  
அல்லவா அனைத்தும் ஆனவா என்னை  
ஆண்டவா தாண்டவா எல்லாம்  
வல்லவா என்றேன் வந்தருட் சோதி  
வழங்கினை வாழிநின் மாண்பே.  
  
**7.** திண்மையே முதலைங் குணக்கரு வாய   
செல்வமே நல்வழி காட்டும்  
கண்மையே கண்மை கலந்தஎன் கண்ணே  
கண்ணுற இயைந்தநற் கருத்தே  
உண்மையே எல்லாம் உடையஓர் தலைமை  
ஒருதனித் தெய்வமே உலவா  
வண்மையே என்றேன் வந்தருட் சோதி  
வழங்கினை வாழிநின் மாண்பே.  
  
**8.** காய்மையே தவிர்த்துக் கருணையே கனிந்த   
கற்பகத் தனிப்பெருந் தருவே  
தூய்மையே விளக்கித் துணைமையே அளித்த  
சோதியே தூய்மைஇல் லவர்க்குச்  
சேய்மையே எல்லாம் செயவல்ல ஞான  
சித்தியே சுத்தசன் மார்க்க  
வாய்மையே என்றேன் வந்தருட் சோதி  
வழங்கினை வாழிநின் மாண்பே.  
  
**9.** என்னவா அனைத்தும் ஈந்தவா என்னை   
ஈன்றவா என்னவா வேதம்  
சொன்னவா கருணைத் தூயவா பெரியர்  
துதியவா அம்பலத் தமுதம்  
அன்னவா அறிவால் அறியரி வறிவா  
ஆனந்த நாடகம் புரியும்  
மன்னவா என்றேன் வந்தருட் சோதி  
வழங்கினை வாழிநின் மாண்பே.  
  
**10.** விரதமா திகளும் தவிர்த்துமெய்ஞ் ஞான   
விளக்கினால் என்னுளம் விளக்கி  
இரதமா தியநல் தெள்ளமு தளித்திங்  
கென்கருத் தனைத்தையும் புரிந்தே  
சரதமா நிலையில் சித்தெலாம் வல்ல  
சத்தியைத் தயவினால் தருக  
வரதனே என்றேன் வந்தருட் சோதி  
வழங்கினை வாழிநின் மாண்பே.  
  
  
  
  * * * *  
  
  * 322\. அறியறி வறிவா - பி. இரா., ச. மு. க.  
  
ஆறாம் திருமுறை / Sixth Thirumurai  
  
##  054\. அருள் ஆரமுதப் பேறு  
aruḷ āramutap pēṟu  
  
  
  
  
 கலிவிருத்தம்  
  
  
 பண்: நட்டராகம்  
  
  
 திருச்சிற்றம்பலம்  
  
**1.** விரைசேர் பொன்மல ரே - அதில் - மேவிய செந்தே னே   
கரைசேர் முக்கனி யே - கனி - யிற்சுவை யின்பய னே  
பரைசேர் உள்ளொளி யே - பெரும் - பற்றம்ப லநடஞ் செய்  
அரைசே தந்தனை யே - அரு - ளாரமு தந்தனை யே.  
  
**2.** விண்ணார் செஞ்சுட ரே - சுடர் - மேவிய உள்ளொளி யே   
தண்ணார் வெண்மதி யே - அதில் - தங்கிய தண்ணமு தே  
கண்ணார் மெய்க்கன லே - சிவ - காமப்பெண் காதல னே  
அண்ணா தந்தனை யே - அரு - ளாரமு தந்தனை யே.  
  
**3.** துப்பார் செஞ்சடை யாய் - அருட் - சோதிச் சுகக்கட லே   
செப்பா மேனிலைக் கே - சிறி - யேனைச் செலுத்திய வா  
எப்பா லும்புக ழும் - பொது - இன்ப நடம்புரி யும்  
அப்பா தந்தனை யே - அரு - ளாரமு தந்தனை யே.  
  
**4.** மெய்யா மெய்யரு ளே - என்று - மேவிய மெய்ப்பொரு ளே   
கையா ருங்கனி யே - நுதற் - கண்கொண்ட செங்கரும் பே  
செய்யாய் வெண்ணிறத் தாய் - திருச் - சிற்றம்ப லநடஞ் செய்  
ஐயா தந்தனை யே - அரு - ளாரமு தந்தனை யே.  
  
**5.** பொறிவே றின்றி நினை - நிதம் - போற்றும் புனிதரு ளே   
குறிவே றின்றி நின்ற - பெருஞ் - சோதிக் கொழுஞ்சுட ரே  
செறிவே தங்களெ லாம் - உரை - செய்ய நிறைந்திடும் பே  
ரறிவே தந்தனை யே - அரு - ளாரமு தந்தனை யே.  
  
**6.** முத்தா முத்தரு ளே - ஒளிர் - கின்ற முழுமுத லே   
சித்தா சித்திஎ லாந் - தர - வல்ல செழுஞ்சுட ரே  
பித்தா பித்தனெ னை - வலிந் - தாண்ட பெருந்தகை யே  
அத்தா தந்தனை யே - அரு - ளாரமு தந்தனை யே.  
  
**7.** தன்னே ரில்லவ னே - எனைத் - தந்த தயாநிதி யே   
மன்னே மன்றிடத் தே - நடஞ் - செய்யுமென் வாழ்முத லே  
பொன்னே என்னுயி ரே - உயி - ருள்நிறை பூரண மே  
அன்னே தந்தனை யே - அரு - ளாரமு தந்தனை யே.  
  
**8.** ஒளியே அவ்வொளி யின் - நடு - உள்ளொளிக் குள்ளொளி யே   
வெளியே எவ்வெளி யும் - அடங் - கின்ற வெறுவெளி யே  
தளியே அம்பலத் தே - நடஞ் - செய்யுந் தயாநிதி யே  
அளியே தந்தனை யே - அரு - ளாரமு தந்தனை யே.  
  
**9.** மருளேய் நெஞ்சக னேன் - மன - வாட்டமெ லாந்தவிர்த் தே   
தெருளே யோர்வடி வாய் - உறச் - செய்த செழுஞ்சுட ரே  
பொருளே சிற்சபை வாழ் - வுறு - கின்றவென் புண்ணிய னே  
அருளே தந்தனை யே - அரு - ளாரமு தந்தனை யே.  
  
**10.** முன்பே என்றனை யே - வலிந் - தாட்கொண்ட முன்னவ னே   
இன்பே என்னுயி ரே - எனை -ஈன்ற இறையவ னே  
பொன்பே ரம்பல வா - சிவ - போகஞ்செய் சிற்சபை வாழ்  
அன்பே தந்தனை யே - அரு - ளாரமு தந்தனை யே.  
  
**11.** பவனே வெம்பவ நோய் - தனைத் - தீர்க்கும் பரஞ்சுட ரே   
சிவனே செம்பொரு ளே - திருச் - சிற்றம் பலநடிப் பாய்  
தவநே யம்பெறு வார் - தமைத் - தாங்கி யருள்செய வல்  
லவனே தந்தனை யே - அரு - ளாரமு தந்தனை யே.  
  
**12.** தேனாய்த் தீம்பழ மாய்ச் - சுவை - சேர்கரும் பாயமு தம்   
தானாய் அன்பரு ளே - இனிக் - கின்ற தனிப்பொரு ளே  
வானாய்க் காலன லாய்ப் - புன - லாயதில் வாழ்புவி யாய்  
ஆனாய் தந்தனை யே - அரு - ளாரமு தந்தனை யே.  
  
**13.** பொடியேற் கும்புய னே - அருட் - பொன்னம் பலத்தர சே   
செடியேற் கன்றளித் தாய் - திருச் - சிற்றம் பலச்சுட ரே  
கடியேற் கன்னையெ னுஞ் - சிவ - காமக் கொடையுடை யாய்  
அடியேற் கின்றளித் தாய் - அரு - ளாரமு தந்தனை யே.  
  
  
  
ஆறாம் திருமுறை / Sixth Thirumurai  
  
##  055\. உபதேச உண்மை  
upatēsa uṇmai  
  
  
  
  
 கலிவிருத்தம்  
  
  
 பண்: நட்டராகம்  
  
  
 திருச்சிற்றம்பலம்  
  
**1.** கண்ணே கண்மணி யே - கருத் - தேகருத் தின்கனி வே   
விண்ணே விண்ணிறை வே - சிவ - மேதனி மெய்ப்பொரு ளே  
தண்ணேர் ஒண்மதி யே - எனைத் - தந்த தயாநிதி யே  
உண்ணேர் உள்ளொளி யே - எனக் - குண்மை உரைத்தரு ளே.  
  
**2.** வளியே வெண்ணெருப் பே - குளிர் - மாமதி யேகன லே   
வெளியே மெய்ப்பொரு ளே - பொருள் - மேவிய மேனிலை யே  
அளியே அற்புத மே - அமு - தேஅறி வேஅர சே  
ஒளியே உத்தம னே - எனக் - குண்மை உரைத்தரு ளே.  
  
**3.** அன்பே என்னர சே - திரு - வம்பலத் தாரமு தே   
என்பே உள்ளுரு கக் - கலந் - தென்னு ளிருந்தவ னே  
இன்பே என்னறி வே - பர - மேசிவ மேயென வே  
உன்பே ரோதுகின் றேன் - எனக் - குண்மை உரைத்தரு ளே.  
  
**4.** தனையா வென்றழைத் தே - அருட் - சத்தி யளித்தவ னே   
அனையா யப்பனு மாய் - எனக் - காரிய னானவ னே  
இனையா தென்னையு மேல் - நிலை - ஏற்றுவித் தாண்டவ னே  
உனையான் ஏத்துகின் றேன் - எனக் - குண்மை உரைத்தரு ளே.  
  
**5.** துப்பார் செஞ்சுடரே - அருட் - சோதி சுகக்கட லே   
அப்பா என்னர சே - திரு - வம்பலத் தாரமு தே  
இப்பா ரிற்பசிக் கே - தந்த - இன்சுவை நல்லுண வே  
ஒப்பாய் ஒப்பரி யாய் - எனக் - குண்மை உரைத்தரு ளே.  
  
**6.** என்றே யென்று ளுறுஞ் - சுட - ரேஎனை ஈன்றவ னே   
நன்றே நண்பெனக் கே - மிக - நல்கிய நாயக னே  
மன்றேர் மாமணி யே - சுக - வாழ்க்கையின் மெய்ப்பொரு ளே  
ஒன்றே யென்றுணை யே - எனக் - குண்மை உரைத்தரு ளே.  
  
**7.** திருவே தெள்ளமு தே - அருட் - சித்த சிகாமணி யே   
கருவே ரற்றிட வே - களை - கின்றவென் கண்ணுத லே  
மருவே மாமல ரே - மலர் - வாழ்கின்ற வானவ னாம்  
உருவே என்குரு வே - எனக் - குண்மை உரைத்தரு ளே.  
  
**8.** தடையா வுந்தவிர்த் தே - எனைத் - தாங்கிக்கொண் டாண்டவ னே   
அடையா யன்பிலர் பால் - எனக் - கன்பொடு தந்தபெ ருங்  
கொடையாய் குற்றமெ லாங் - குணங் - கொண்டகு ணக்குன்ற மே  
உடையாய் உத்தம னே - எனக் - குண்மை உரைத்தரு ளே.  
  
**9.** பெண்ணாய் ஆணுரு வாய் - எனைப் - பெற்றபெ ருந்தகை யே   
அண்ணா என்னர சே - திரு - வம்பலத் தாடுகின் றோய்  
எண்ணா நாயடி யேன் - களித் - திட்டவு ணவையெ லாம்  
உண்ணா துண்டவ னே - எனக் - குண்மை உரைத்தரு ளே.  
  
**10.** நந்நா லுங்கடந் தே - ஒளிர் - ஞானச பாபதி யே   
பொன்னா ருஞ்சபை யாய் - அருட் - பூரண புண்ணிய னே  
என்னால் ஆவதொன் றும் - உனக் - கில்லையெ னினுமெந் தாய்  
உன்னால் வாழுகின் றேன் - எனக் - குண்மை உரைத்தரு ளே.  
  
  
  
ஆறாம் திருமுறை / Sixth Thirumurai  
  
##  056\. இறை இன்பக் குழைவு  
iṟai iṉpak kuḻaivu  
  
  
  
  
 பன்னிருசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** கருணை ததும்பிப் பொதுநோக்கும் கண்ணிற் கிடைத்த கண்ணேஓர்   
கனியில் கனிந்தன் புருவான கருத்தில் கிடைத்த கருத்தேமெய்  
அருள்நன் னிலையில்318 அதுஅதுவாய் அறிவிற் கிடைத்த அறிவேஎன்  
அகத்தும் புறத்தும் ஒளிநிறைவித் தமர்ந்த குருவே ஐம்பூத  
வருண முதலா அவைகடந்த வரைப்பாய் விளங்கு மணிமன்றில்  
வயங்கு சுடரே எல்லாஞ்செய் வல்ல குருவே என்னுளத்தே  
தருண நடஞ்செய் அரசேஎன் தாயே என்னைத் தந்தாயே  
தனித்த தலைமைப் பதியேஇத் தருணம் வாய்த்த தருணமதே.  
  
**2.** கருவிற் கலந்த துணையேஎன் கனிவில் கலந்த அமுதேஎன்   
கண்ணிற் கலந்த ஒளியேஎன் கருத்திற் கலந்த களிப்பேஎன்  
உருவிற் கலந்த அழகேஎன் உயிரிற் கலந்த உறவேஎன்  
உணர்விற் கலந்த சுகமேஎன் னுடைய ஒருமைப் பெருமானே  
தெருவிற் கலந்து விளையாடுஞ் சிறியேன் தனக்கே மெய்ஞ்ஞான  
சித்தி அளித்த பெருங்கருணைத் தேவே உலகத் திரளெல்லாம்  
மருவிக் கலந்து வாழ்வதற்கு வாய்த்த தருணம் இதுஎன்றே  
வாயே பறையாய் அறைகின்றேன் எந்தாய் கருணை வலத்தாலே.  
  
**3.** தானே தயவால் சிறியேற்குத் தனித்த ஞான அமுதளித்த   
தாயே எல்லாச் சுதந்தரமும் தந்த கருணை எந்தாயே  
ஊனே விளங்க ஊனமிலா ஒளிபெற் றெல்லா உலகமும்என்  
உடைமை யாக்கொண் டருள்நிலைமேல் உற்றேன் உன்றன் அருளாலே  
வானே மதிக்கச் சாகாத வரனாய்319 எல்லாம் வல்லசித்தே  
வயங்க உனையுட் கலந்துகொண்டேன் வகுக்குந் தொழிலே முதலைந்தும்  
நானே புரிகின் றேன்புரிதல் நானோ நீயோ நான்அறியேன்  
நான்நீ என்னும் பேதம்இலா நடஞ்செய் கருணை நாயகனே.  
  
**4.** கலைசார் முடிபு கடந்துணர்வு கடந்து நிறைவாய்க் கரிசிலதாய்க்   
கருணை மயமாய் விளங்குசிதா காய நடுவில் இயற்கையுண்மைத்  
தலைசார் வடிவில் இன்பநடம் புரியும் பெருமைத் தனிமுதலே  
சாகாக் கல்வி பயிற்றிஎன்னுட் சார்ந்து விளங்கும் சற்குருவே  
புலைசார் மனத்துச் சிறியேன்றன் குற்றம் அனைத்தும் பொறுத்தருளிப்  
பொன்றா வடிவு கொடுத்தெல்லாம் புரிவல் லபந்தந் தருட்சோதி  
நிலைசார் இறைமை அளித்தனைநான் பொதுவில் ஞான நீதிஎனும்  
நிருத்தம் புரிகின் றேன்புரிதல் நீயோ நானோ நிகழ்த்தாயே.  
  
**5.** கருத்தில் கருதிக் கொண்டஎலாம் கணத்தில் புரிய எனக்கேமெய்க்   
காட்சி ஞானக் கண்கொடுத்த கண்ணே விடயக் கானகத்தே  
எருத்தில் திரிந்த கடையேனை எல்லா உலகும் தொழநிலைமேல்  
ஏற்றி நீயும் நானும்ஒன்றாய் இருக்கப் புரிந்தாய் எந்தாயே  
இருத்திக் கருத்தில் உன்தயவை எண்ணுந் தோறும் அந்தோஎன்  
இதயம் உருகித் தளதளஎன் றிளகி இளகித் தண்­ராய்  
அருத்திப் பெருநீர் ஆற்றொடுசேர்ந் தன்புப் பெருக்கில் கலந்ததுநான்  
அதுஎன் றொன்றும் தோற்றாதே அச்சோ அச்சோ அச்சோவே.  
  
**6.** ஏதும் தெரியா தகங்கரித்திங் கிருந்த சிறியேன் தனைவலிந்தே   
எல்லா உலகும் அதிசயிக்க எல்லாம் வல்ல சித்தெனவே  
ஓதும் பொருளைக் கொடுத்தென்றும் உலவா இன்பப் பெருநிலையில்  
ஓங்கி உறவைத் தனையேஎன் னுடைய ஒருமைப் பெருமானே  
ஈதுன் கருணைக் கியல்போநீ என்பால் வைத்த பெருங்கருணை  
இந்நாட்புதிதே அந்நாளில் இலையே இதனை எண்ணியநான்  
தாதும் உணர்வும் உயிரும்உள்ளத் தடமும் பிறவாந் தத்துவமும்  
தாமே குழைந்து தழைந்தமுத சார மயமா கின்றேனே.  
  
**7.** ஓவா துண்டு படுத்துறங்கி உணர்ந்து விழித்துக் கதைபேசி   
உடம்பு நோவா துளமடக்கா தோகோ நோன்பு கும்பிட்டே  
சாவா வரமும் சித்திஎலாம் தழைத்த நிலையும் சன்மார்க்க  
சங்க மதிப்பும் பெற்றேன்என் சதுர்தான் பெரிதென் சரித்திரத்தை  
ஆவா நினைக்கில் அதிசயம்என் அப்பா அரசே அமுதேஎன்  
ஆவிக் கினிய துணையேஎன் அன்பே அறிவே அருட்சோதித்  
தேவா இதுநின் செயலேஇச் செயலை நினைக்குந் தொறும்எனது  
சிந்தை கனிந்து கனிந்துருகித் தெள்ளா ரமுதம் ஆனதுவே.  
  
**8.** இரவும் பகலும் தூங்கியஎன் தூக்கம் அனைத்தும் இயல்யோகத்   
திசைந்த பலனாய் விளைந்ததுநான் இரண்டு பொழுதும் உண்டஎலாம்  
பரவும் அமுத உணவாயிற் றந்தோ பலர்பால் பகல்இரவும்  
படித்த சமயச் சாத்திரமும் பலரால் செய்த தோத்திரமும்  
விரவிக் களித்து நாத்தடிக்க விளம்பி விரித்த பாட்டெல்லாம்  
வேதா கமத்தின் முடிமீது விளங்கும் திருப்பாட் டாயினவே  
கரவொன் றறியாப் பெருங்கருணைக் கடவுள் இதுநின் தயவிதனைக்  
கருதும் தொறும்என் கருத்தலர்ந்து சுகமே மயமாக் கண்டதுவே.  
  
**9.** ஊற்றை உடம்பில் இருட்டறைவாய் உறங்கி விழித்துக் கதைபேசி   
உண்டிங் குடுத்துக் கருத்திழந்தே உதவா எருதின் ஊர்திரிந்து  
நேற்றை வரையும் வீண்போது போக்கி இருந்தேன் நெறிஅறியேன்  
நேரேஇற்றைப் பகல்அந்தோ நெடுங்கா லமும்மெய்த் தவயோக  
ஆற்றை அடைந்தோர் எல்லோரும் அச்சோ என்றே அதிசயிப்ப  
அமுதுண் டழியாத் திருஉருவம் அடைந்தேன் பெரிய அருட்சோதிப்  
பேற்றை உரிமைப் பேறாகப் பெற்றேன் பெரிய பெருமான்நின்  
பெருமை இதுவேல் இதன் இயலை யாரே துணிந்து பேசுவரே.  
  
**10.** புரைசேர் வினையும் கொடுமாயைப் புணர்ப்பும் இருளும் மறைப்பினொடு   
புகலும் பிறவாம் தடைகளெலாம் போக்கி ஞானப் பொருள்விளங்கும்  
வரைசேர்த் தருளிச் சித்தியெலாம் வழங்கிச் சாகா வரங்கொடுத்து  
வலிந்தென் உளத்தில் அமர்ந்துயிரில் கலந்து மகிழ்ந்து வாழ்கின்றாய்  
பரைசேர் வெளியில் பதியாய்அப் பால்மேல் வெளியில் விளங்குசித்த  
பதியே சிறியேன் பாடலுக்குப் பரிசு விரைந்தே பாலித்த  
அரைசே அமுதம் எனக்களித்த அம்மே உண்மை அறிவளித்த  
அப்பா பெரிய அருட்சோதி அப்பா வாழி நின்அருளே.  
  
  
  
  * * * *  
  
  * 318\. நிலையின் - பி. இரா. பதிப்பு.  
  * 319\. வானாய் - முதற்பதிப்பு., பொ. சு, பி. இரா., ச. மு. க.  
  
ஆறாம் திருமுறை / Sixth Thirumurai  
  
##  057\. அனுபவ நிலை  
aṉupava nilai  
  
  
  
  
 கட்டளைக் கலித்துறை  
  
  
 திருச்சிற்றம்பலம்  
  
**1.** நான்செய்த புண்ணியம் என்னுரைக் கேன்பொது நண்ணியதோர்   
வான்செய்த மாமணி என்கையில் பெற்றுநல் வாழ்வடைந்தேன்  
ஊன்செய்த தேகம் ஒளிவடி வாகநின் றோங்குகின்றேன்  
தேன்செய்த தெள்ளமு துண்டேன்கண் டேன்மெய்த் திருநிலையே.  
  
**2.** நான்செய்த புண்ணியம் என்னுரைப் பேன்பொது நண்ணியதோர்   
வான்செய்த மெய்ப்பொருள் என்கையிற் பெற்றுமெய் வாழ்வடைந்தேன்  
கோன்செய்த பற்பல கோடிஅண் டங்களும் கூறவற்றில்  
தான்செய்த பிண்டப் பகுதியும் நான்செயத் தந்தனனே.  
  
**3.** திருநிலை பெற்றனன் அம்பலத் தான்அருள் தெள்ளமுதுண்   
டுருநிலை பெற்றனன் ஒன்றே சிவமென ஓங்குகின்ற  
பெருநிலை பெற்றனன் சுத்தசன் மார்க்கம் பிடித்துநின்றேன்  
இருநிலை முந்நிலை எல்லா நிலையும் எனக்குளவே.  
  
**4.** எத்தனை நான்குற்றம் செய்தும் பொறுத்தனை என்னைநின்பால்   
வைத்தனை உள்ளம் மகிழ்ந்தனை நான்சொன்ன வார்த்தைகள்இங்  
கத்தனை யும்சம் மதித்தருள் செய்தனை அம்பலத்தே  
முத்தனை யாய்நினக் கென்மேல் இருக்கின்ற மோகம்என்னே.  
  
**5.** இனியே இறையும் சகிப்பறி யேன்எனக் கின்பநல்கும்   
கனியேஎன் தன்இரு கண்ணேமுக் கண்கொண்ட கற்பகமே  
தனியேஎன் அன்புடைத் தாயேசிற் றம்பலம் சார்தந்தையே  
முனியேல் அருள்க அருள்கமெய்ஞ் ஞானம் முழுதையுமே.  
  
**6.** புத்தியஞ் சேல்சற்றும் என்நெஞ்ச மேசிற் பொதுத்தந்தையார்   
நித்தியஞ் சேர்ந்த நெறியில் செலுத்தினர் நீஇனிநன்  
முத்தியும் ஞானமெய்ச் சித்தியும் பெற்று முயங்கிடுவாய்  
சத்தியம் சத்தியம் சத்தியம் சத்தியம் சத்தியமே.  
  
**7.** கூடிய நாளிது தான்தரு ணம்எனைக் கூடிஉள்ளே   
வாடிய வாட்டமெல் லாந்தவிர்த் தேசுக வாழ்வளிப்பாய்  
நீடிய தேல்இனிச் சற்றும்பொ றேன்உயிர் நீத்திடுவேன்  
ஆடிய பாதம் அறியச்சொன் னேன்என தாண்ட வனே.  
  
**8.** ஆக்கிய நாள்இது தான்தரு ணம்அருளா ரமுதம்   
தேக்கிமெய் இன்புறச் செய்தருள் செய்தருள் செய்தருள்நீ  
நீக்கினை யேல்இனிச் சற்றும்பொ றேன்உயிர் நீத்திடுவேன்  
தூக்கிய பாதம் அறியச்சொன் னேன்அருட் சோதியனே.  
  
  
  
ஆறாம் திருமுறை / Sixth Thirumurai  
  
##  058\. கைம்மாறின்மை  
kaimmāṟiṉmai  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** இழைஎலாம் விளங்கும் அம்மை இடங்கொள்நின் கருணை என்னும்   
மழைஎலாம் பொழிந்தென் உள்ள மயக்கெலாம் தவிர்த்து நான்செய்  
பிழைஎலாம் பொறுத்த உன்றன் பெருமைக்கென் புரிவேன் அந்தோ  
உழைஎலாம் இலங்குஞ் சோதி உயர்மணி மன்று ளானே.  
  
**2.** போதுதான் வீணே போக்கிப் புலையனேன் புரிந்த பொல்லாத்   
தீதுதான் பொறுத்த உன்றன் திருவருட் பெருமைக் கந்தோ  
ஏதுதான் புரிவேன் ஓகோ என்என்று புகழ்வேன் ஞான  
மாதுதான் இடங்கொண் டோங்க வயங்குமா மன்று ளானே.  
  
**3.** சிற்றறி வுடையன் ஆகித் தினந்தொறும் திரிந்து நான்செய்   
குற்றமும் குணமாக் கொண்ட குணப்பெருங் குன்றே என்னைப்  
பெற்றதா யுடனுற் றோங்கும் பெருமநின் பெருமை தன்னைக்  
கற்றறி வில்லேன் எந்தக் கணக்கறிந் துரைப்பேன் அந்தோ.  
  
**4.** மையரி நெடுங்க ணார்தம் வாழ்க்கையின் மயங்கி இங்கே   
பொய்யறி வுடையேன் செய்த புன்மைகள் பொறுத்தாட் கொண்டாய்  
ஐயறி வுடையார் போற்றும் அம்பலத் தரசே நின்சீர்  
மெய்யறி வறியேன் எந்த விளைவறிந் துரைப்பேன் அந்தோ.  
  
**5.** பேயினும் பெரியேன் செய்த பிழைகளுக் கெல்லை இல்லை   
ஆயினும் பொறுத்தாட் கொண்டாய் அம்பலத் தரசே என்றன்  
தாயினும் இனிய உன்றன் தண்ணருட் பெருமை தன்னை  
நாயினுங் கடையேன் எந்த நலமறிந் துரைப்பேன் அந்தோ.  
  
**6.** துரும்பினில் சிறியேன் வஞ்சம் சூழ்ந்தநெஞ் சகத்தேன் செய்த   
பெரும்பிழை அனைத்தும் அந்தோ பெருங்குண மாகக்கொண்டாய்  
அரும்பொருள் என்ன வேதம் ஆகமம் வழுத்து கின்ற  
கரும்பினில் இனியாய் உன்றன் கருணைஎன் னென்பேன் அந்தோ.  
  
**7.** வரைகடந் தடியேன் செய்த வன்பிழை பொறுத்தாட் கொண்டாய்   
திரைகடந் தண்ட பிண்டத் திசைஎலாம் கடந்தே அப்பால்  
கரைகடந் தோங்கும் உன்றன் கருணையங் கடற்சீர் உள்ளம்  
உரைகடந் ததுஎன் றால்யான் உணர்வதென் உரைப்ப தென்னே.  
  
**8.** நனவினும் பிழையே செய்தேன் நாயினும் கடையேன் அந்தோ   
கனவினும் பிழையே செய்தேன் கருணைமா நிதியே நீதான்  
நினைவினும் குறியா தாண்டாய் நின்னருட் பெருமை தன்னை  
வினைவினும் சொல்வார் காணேன் என்செய்வேன் வினைய னேனே.  
  
**9.** வன்செயல் பொறுத்தாட் கொண்ட வள்ளலே அடிய னேன்றன்   
முன்செயல் அவைக ளோடு முடுகுபின் செயல்கள் எல்லாம்  
என்செயல் ஆகக் காணேன் எனைக்கலந் தொன்றாய் நின்றோய்  
நின்செயல் ஆகக் கண்டேன் கண்டபின் நிகழ்த்தல் என்னே.  
  
**10.** இருமையும் ஒருமை தன்னில் ஈந்தனை எந்தாய் உன்றன்   
பெருமைஎன் னென்று நான்தான் பேசுவேன் பேதம் இன்றி  
உரிமையால் யானும் நீயும் ஒன்றெனக் கலந்து கொண்ட  
ஒருமையை நினைக்கின் றேன்என் உள்ளகந் தழைக்கின் றேனே.  
  
  
  
ஆறாம் திருமுறை / Sixth Thirumurai  
  
##  059\. வேண்டுகோள்  
vēṇṭukōḷ  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** உரத்தவான் அகத்தே உரத்தவா ஞான ஒளியினால் ஓங்கும்ஓர் சித்தி   
புரத்தவா பெரியோர் புரத்தவா குற்றம் பொறுத்தடி யேன்தனக் களித்த  
வரத்தவா உண்மை வரத்தவா ஆக மங்களும் மறைகளும் காணாத்  
தரத்தவா அறிவா தரத்தவா பொதுவில் தனித்தவா இனித்தவாழ் வருளே.  
  
**2.** முன்னவா திபர்க்கு முன்னவா வேத முடிமுடி மொழிகின்ற முதல்வா   
பின்னவா திபர்க்குப் பின்னவா எவர்க்கும் பெரியவா பெரியவர் மதிக்கும்  
சின்னவா சிறந்த சின்னவா ஞான சிதம்பர வெளியிலே நடிக்கும்  
மன்னவா அமுதம் அன்னவா எல்லாம் வல்லவா நல்லவாழ் வருளே.  
  
**3.** விடையவா தனைதீர் விடையவா சுத்த வித்தைமுன் சிவவரை கடந்த   
நடையவா ஞான நடையவா இன்ப நடம்புரிந் துயிர்க்கெலாம் உதவும்  
கொடையவா ஓவாக் கொடையவா எனையாட் கொண்டெனுள் அமர்ந்தரு ளியஎன்  
உடையவா எல்லாம் உடையவா உணர்ந்தோர்க் குரியவா பெரியவாழ் வருளே.  
  
**4.** வலத்தவா நாத வலத்தவா சோதி மலையவா மனமுதல் கடந்த   
புலத்தவா எனது புலத்தவா தவிர்த்துப் பூரண ஞானநோக் களித்த  
நலத்தவா வரையா நலத்தவா மறைகள் நாடியும் காண்பதற் கரிதாம்  
பலத்தவா திருஅம் பலத்தவா எல்லாம் படைத்தவா படைத்தவாழ் வருளே.  
  
**5.** உணர்ந்தவர் உளத்தை உகந்தவா இயற்கை உண்மையே உருவதாய் இன்பம்   
புணர்ந்திட எனைத்தான் புணர்ந்தவா ஞானப் பொதுவிலே பொதுநடம் புரிந்தெண்  
குணந்திகழ்ந் தோங்கும் குணத்தவா குணமும் குறிகளும் கோலமும் குலமும்  
தணந்தசன் மார்க்கத் தனிநிலை நிறுத்தும் தக்கவா மிக்கவாழ் வருளே.  
  
**6.** தத்துவங் கடந்த தத்துவா ஞான சமரச சுத்தசன் மார்க்கச்   
சத்துவ நெறியில் நடத்திஎன் தனைமேல் தனிநிலை நிறுத்திய தலைவா  
சித்துவந் தாடும் சித்திமா புரத்தில் திகழ்ந்தவா திகழ்ந்தென துளத்தே  
ஒத்துநின் றோங்கும் உடையவா கருணை உளத்தவா வளத்தவாழ்வருளே.  
  
**7.** மதம்புகல் முடிபு கடந்தமெய்ஞ் ஞான மன்றிலே வயங்கொள்நா டகஞ்செய்   
பதம்புகல் அடியேற் கருட்பெருஞ் சோதிப் பரிசுதந் திடுதும்என் றுளத்தே  
நிதம்புகல் கருணை நெறியவா இன்ப நிலையவா நித்தநிற் குணமாம்  
சிதம்புகல் வேத சிரத்தவா இனித்த தேனவா ஞானவாழ் வருளே.  
  
**8.** மூவிரு முடிபும் கடந்ததோர் இயற்கை முடிபிலே முடிந்தென துடம்பும்   
ஆவியும் தனது மயம்பெறக் கிடைத்த அருட்பெருஞ் சோதிஅம் பலவா  
ஓவுரு முதலா உரைக்கும்மெய் உருவும் உணர்ச்சியும் ஒளிபெறு செயலும்  
மேவிநின் றவர்க்குள் மேவிய உணர்வுள் மேயவா தூயவாழ் வருளே.  
  
**9.** பங்கமோர் அணுவும் பற்றிடா அறிவால் பற்றிய பெற்றியார் உளத்தே   
தங்குமோர் சோதித்தனி ப்பெருங் கருணைத் தரந்திகழ் சத்தியத் தலைவா  
துங்கமுற் றழியா நிலைதரும் இயற்கைத் தொன்மையாம் சுத்தசன் மார்க்கச்  
சங்கநின் றேத்தும் சத்திய ஞான சபையவா அபயவாழ் வருளே.  
  
**10.** இனித்தசெங் கரும்பில் எடுத்ததீஞ் சாற்றின் இளம்பதப் பாகொடு தேனும்   
கனித்ததீங் கனியின் இரதமும் கலந்து கருத்தெலாம் களித்திட உண்ட  
மனித்தரும் அமுத உணவுகொண் டருந்தும் வானநாட் டவர்களும் வியக்கத்  
தனித்தமெய்ஞ் ஞானஅமுதெனக் களித்த தனியவா இனியவாழ் வருளே.  
  
  
  
ஆறாம் திருமுறை / Sixth Thirumurai  
  
##  060\. உலப்பில் இன்பம்  
ulappil iṉpam  
  
  
  
  
 கலிவிருத்தம்  
  
  
 திருச்சிற்றம்பலம்  
  
**1.** கருணாநிதி யேஅடி யேன்இரு கண்ணுளானே   
தெருள்நாடும்என் சிந்தையுள் மேவிய தேவதேவே  
பொருள்நாடிய சிற்றம்ப லத்தொளிர் புண்ணியாமெய்த்  
தருணாஇது தான்தரு ணம்எனைத் தாங்கிக்கொள்ளே.  
  
**2.** கூகாஎனக் கூடி எடாதிக் கொடியனேற்கே   
சாகாவரம் தந்த தயாநிதித் தந்தையேநின்  
மாகாதலன் ஆகினன் நான்இங்கு வாழ்கின்றேன்என்  
யோகாதி சயங்கள் உரைக்க உலப்புறாதே.  
  
**3.** எந்தாய்உனைக் கண்டு களித்தனன் ஈண்டிப்போதே   
சிந்தாநல மும்பல மும்பெற்றுத் தேக்குகின்றேன்  
அந்தாமரை யான்நெடு மாலவன் ஆதிவானோர்  
வந்தார்எனை வாழ்த்துகின் றார்இங்கு வாழ்கஎன்றே.  
  
**4.** வாழ்வேன்அரு ளாரமு துண்டிங்கு வாழ்கின்றேன்நான்   
ஏழ்வேதனை யும்தவிர்ந் தேன்உனை யேஅடைந்தேன்  
சூழ்வேன்திருச் சிற்றம்பலத்தைத் துதித்து வாழ்த்தித்  
தாழ்வேன்அல தியார்க்கும் இனிச்சற்றும் தாழ்ந்திடேனே.  
  
**5.** தாழாதெனை ஆட்கொண் டருளிய தந்தையேநின்   
கேழார்மணி அம்பலம் போற்றக் கிடைத்துளேன்நான்  
ஏழாநிலை மேல்நிலை ஏறி இலங்குகின்றேன்  
ஊழால்வந்த துன்பங்கள் யாவும் ஒழிந்ததன்றே.  
  
**6.** கோடாமறை ஆகமம் ஆதிய கூறுகின்ற   
சூடாமணி யேமணி யுள்ஒளிர் சோதியேஎன்  
பாடானவை தீர்த்தருள் ஈந்துநின் பாதம்என்னும்  
வாடாமலர் என்முடி சூட்டினை வாழிநீயே.  
  
**7.** எல்லாஞ்செய வல்லவ னேஎனை ஈன்றதாயின்   
நல்லாய்சிவ ஞானிகள் பெற்றமெய்ஞ் ஞானவாழ்வே  
கொல்லாநெறி காட்டிஎன் தன்னைக் குறிப்பிற்கொண்டென்  
பொல்லாமை பொறுத்தனை வாழ்கநின் பொற்பதமே.  
  
**8.** பரமான சிதம்பர ஞான சபாபதியே   
வரமான எல்லாம் எனக்கீந்தநல் வள்ளலேஎன்  
தரமானது சற்றும் குறித்திலை சாமிநின்னை  
உரமானஉள் அன்பர்கள் ஏசுவர் உண்மைஈதே.  
  
**9.** தாயேஎனைத் தந்த தயாநிதித் தந்தையேஇந்   
நாயேன்பிழை யாவையும் கொண்டனை நன்மைஎன்றே  
காயேகனி யாகக் கருதும் கருத்தனேநின்  
சேயேஎன என்பெயர் எங்கும் சிறந்ததன்றே.  
  
**10.** பொய்யேஉரைக் கின்றஎன் சொல்லும் புனைந்துகொண்டாய்   
மெய்யேதிரு அம்பலத் தாடல்செய் வித்தகனே  
எய்யேன்இனி வெம்மலக் கூட்டில் இருந்தென்உள்ளம்  
நையேன்சுத்த நல்லுடம் பெய்தினன் நானிலத்தே.  
  
  
  
ஆறாம் திருமுறை / Sixth Thirumurai  
  
##  061\. செய்பணி வினவல்  
seypaṇi viṉaval  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருளே பழுத்த சிவதருவில் அளிந்த பழந்தந் தடியேனைத்   
தெருளே சிற்றம் பலவாநின் செல்வப் பிள்ளை ஆக்கினையே  
மருளே முதலாம் தடைஎல்லாம் தீர்ந்தேன் நின்பால் வளர்கின்றேன்  
பொருளே இனிநின் தனைப்பாடி ஆடும் வண்ணம் புகலுகவே.  
  
**2.** ஒருவா தடியேன் எண்ணியவா றெல்லாம் அருளி உளங்களித்தே   
திருவார் சிற்றம் பலவாநின் செல்வப் பிள்ளை ஆக்கினையே  
பெருவாழ் வடைந்தேன் பெருங்களிப்பால் பெருமான் நின்பால் வளர்கின்றேன்  
உருவார் உலகில் உனைப்பாடி ஆடும் வண்ணம் உரைத்தருளே.  
  
**3.** அவமே புரிந்தேன் தனைமீட்டுன் அருளா ரமுதம் மிகப்புகட்டிச்   
சிவமே சிற்றம் பலவாநின் செல்வப் பிள்ளை ஆக்கினையே  
பவமே தொலைத்தேன் பெருங்களிப்பால் பதியே நின்பால் வளர்கின்றேன்  
நவமே அடியேன் நினைப்பாடி ஆடும் வண்ணம் நவிலுகவே.  
  
**4.** பல்வா தனையும் தவிர்த்தெனக்கே பரமா னந்த அமுதளித்துச்   
செல்வா சிற்றம் பலவாநின் செல்வப் பிள்ளை ஆக்கினையே  
வல்வா தனைசெய் மனச்செருக்கை மாற்றி நின்பால் வளர்கின்றேன்  
நல்வாழ் வளித்தாய் நினைப்பாடி ஆடும் வண்ணம் நவிலுகவே.  
  
**5.** ஓவா இன்ப மயமாகி ஓங்கும் அமுதம் உதவிஎனைத்   
தேவா சிற்றம் பலவாநின் செல்வப் பிள்ளை ஆக்கினையே  
பூவார் மணம்போல் சுகந்தருமெய்ப் பொருளே நின்பால் வளர்கின்றேன்  
நாவால் அடியேன் நினைப்பாடி ஆடும் வண்ணம் நவிலுகவே.  
  
**6.** இளிவே தவிர்த்துச் சிறியேன்தன் எண்ணம் முழுதும் அளித்தருளித்   
தெளிவே சிற்றம் பலவாநின் செல்வப் பிள்ளை ஆக்கினையே  
ஒளிவேய் வடிவு பெற்றோங்கி உடையாய் உன்பால் வளர்கின்றேன்  
தளிவேய் நினது புகழ்பாடி ஆடும் வண்ணம் சாற்றுகவே.  
  
**7.** மறப்பே தவிர்த்திங் கெனைஎன்றும் மாளா நிலையில் தனியமர்த்திச்   
சிறப்பே சிற்றம் பலவாநின் செல்வப் பிள்ளை ஆக்கினையே  
பிறப்பே தவிர்ந்தேன் பெருங்களிப்பால் பெருமான் நின்பால் வளர்கின்றேன்  
திறப்பேர் உலகில் உனைப்பாடி ஆடும் வண்ணம் செப்புகவே.  
  
**8.** ஊனே புகுந்தென் உளங்கனிவித் துயிரில் கலந்தே ஒன்றாகித்   
தேனே சிற்றம் பலவாநின் செல்வப் பிள்ளை ஆக்கினையே  
நானே அழியா வாழ்வுடையேன் நானே நின்பால் வளர்கின்றேன்  
தானேர் உலகில் உனைப்பாடி ஆடும் வண்ணம் சாற்றுகவே.  
  
**9.** ஆரா அமுதம் அளித்தருளி அன்பால் இன்ப நிலைக்கேற்றிச்   
சீரார் சிற்றம் பலவாநின் செல்வப் பிள்ளை ஆக்கினையே  
ஏரார் இன்ப அனுபவங்கள் எல்லாம் பொருந்தி இருக்கின்றேன்  
தீரா உலகில் அடிச்சிறியேன் செய்யும் பணியைத் தெரித்தருளே.  
  
**10.** மெய்வைப் பழியா நிலைக்கேற்றி விளங்கும் அமுதம் மிகஅளித்தே   
தெய்வப் பதியே சிவமேநின் செல்வப் பிள்ளை ஆக்கினையே  
ஐவைப் பறிந்தேன் துரிசெல்லாம் அறுத்தேன் நின்பால் வளர்கின்றேன்  
பொய்வைப் படையேன் இவ்வுலகில் புரியும் பணியைப் புகன்றருளே.  
  
**11.**... ... ... ... ... ... ... ... ... ... ... ... ... ... ...   
... ... ... ... ... ... ... ... ... ... ... ... ... ... ...  
நாரா யணனு நான்முகனு நயந்து வியக்க நிற்கின்றேன்  
ஏரார் உலகில் இனிஅடியேன் செய்யும் பணியை இயம்புகவே.  
  
**12.** பிறந்தேற் கென்றும் இறவாது பிறவா தோங்கும் பெருமைதந்து   
சிறந்தே சிற்றம் பலவாநின் செல்வப் பிள்ளை ஆக்கினையே  
திறந்தேர் முனிவர் தேவரெலாந் தேர்ந்து நயப்ப நிற்கின்றேன்  
அறந்தேர் உலகில் இனிஅடியேன் செய்யும் பணியை அருளகவே.2  
  
  
  
  * * * *  
  
  * 278\. 4067, 4068. இவ்வொன்றரைப் பாட்டும் பெருமான் கையெழுத்தில் இருப்பதாகக்கூறி ஆ. பா. இவற்றைத் தனிப்பாசுரப் பகுதியில் சேர்த்துள்ளார். பொருளமைதிகருதி இவை ஈண்டு இப்பதிகத்துடன் சேர்க்கப்பெற்றன.  
  
ஆறாம் திருமுறை / Sixth Thirumurai  
  
##  062\. ஆற்ற மாட்டாமை  
āṟṟa māṭṭāmai  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** இப்பார் முதல்எண் மூர்த்தமதாய் இலங்கும் கருணை எங்கோவே   
தப்பா யினதீர்த் தென்னையும்முன் தடுத்தாட் கொண்ட தயாநிதியே  
எப்பா லவரும் புகழ்ந்தேத்தும் இறைவா எல்லாம் வல்லோனே  
அப்பா அரசே இனிச்சிறிதும் ஆற்ற மாட்டேன் கண்டாயே.  
  
**2.** புரைசேர் துயரப் புணரிமுற்றும் கடத்தி ஞான பூரணமாம்   
கரைசேர்த் தருளி இன்னமுதக் கடலைக் குடிப்பித் திடல்வேண்டும்  
உரைசேர் மறையின் முடிவிளங்கும் ஒளிமா மணியே உடையானே  
அரைசே அப்பா இனிச்சிறிதும் ஆற்ற மாட்டேன் கண்டாயே.  
  
**3.** கண்ணார் அமுதக் கடலேஎன் கண்ணே கண்ணுட் கருமணியே   
தண்ணார் மதியே கதிர்பரப்பித் தழைத்த சுடரே தனிக்கனலே  
எண்ணா டரிய பெரியஅண்டம் எல்லாம் நிறைந்த அருட்சோதி  
அண்ணா அரசே இனிச்சிறிதும் ஆற்ற மாட்டேன் கண்டாயே.  
  
**4.** பொய்யா தென்றும் எனதுளத்தே பொருந்தும் மருந்தே புண்ணியனே   
கையார்ந் திலங்கு மணியேசெங் கரும்பே கனியே கடையேற்குச்  
செய்யா உதவி செய்தபெருந் தேவே மூவாத் தெள்ளமுதே  
ஐயா அரசே இனிச்சிறிதும் ஆற்ற மாட்டேன் கண்டாயே.  
  
**5.** இத்தா ரணியில் என்பிழைகள் எல்லாம் பொறுத்த என்குருவே   
நித்தா சிற்றம் பலத்தாடும் நிருத்தா எல்லாஞ் செயவல்ல  
சித்தா சித்தி புரத்தமர்ந்த தேவே சித்த சிகாமணியே  
அத்தா அரசே இனிச்சிறிதும் ஆற்ற மாட்டேன் கண்டாயே.  
  
**6.** எம்மே தகவும் உடையவர்தம் இதயத் தமர்ந்த இறையவனே   
இம்மே தினியில் எனைவருவித் திட்ட கருணை எம்மானே  
நம்மே லவர்க்கும் அறிவரிய நாதா என்னை நயந்தீன்ற  
அம்மே அப்பா இனிச்சிறிதும் ஆற்ற மாட்டேன் கண்டாயே.  
  
**7.** செப்பார் கலைகள் மொழிந்தபொருள் திறங்கள் அனைத்துந் தெரிந்துதெளிந்   
திப்பா ரிடைநின் புகழ்பாடு கின்ற பெரிய ரின்மொழிப்பாட்  
டொப்பாச் சிறியேன் புன்மொழிப்பாட் டெல்லாம் உவந்த உடையானே  
அப்பா அரசே இனிச்சிறிதும் ஆற்ற மாட்டேன் கண்டாயே.  
  
**8.** துப்பார் கனகப் பொதுவில்நடத் தொழிலால் உலகத் துயர்ஒழிக்கும்   
வைப்பாம் இறைவா சிவகாம வல்லிக் கிசைந்த மணவாளா  
ஒப்பார் உயர்ந்தார் இல்லாத ஒருவா எல்லாம் உடையானே  
அப்பா அரசே இனிச்சிறிதும் ஆற்ற மாட்டேன் கண்டாயே.  
  
**9.** ஒப்பா ருரைப்பார் நின்பெருமைக் கெனமா மறைகள் ஓலமிடும்   
துப்பார் வண்ணச் சுடரேமெய்ச் சோதிப் படிக வண்ணத்தாய்  
வெப்பா னவைதீர்த் தெனக்கமுத விருந்து புரிதல் வேண்டும்என்றன்  
அப்பா அரசே இனிச்சிறிதும் ஆற்ற மாட்டேன் கண்டாயே.  
  
**10.** வெப்பார் உள்ளக் கலக்கமெலாம் இற்றைப் பொழுதே விலக்கிஒழித்   
திப்பா ரிடைஎன் கருத்தின்வண்ணம் எல்லாம் விரைவின் ஈந்தருள்க  
ஒப்பால் உரைத்த தன்றுண்மை உரைத்தேன் கருணை உடையானே  
அப்பா அரசே இனிச்சிறிதும் ஆற்ற மாட்டேன் கண்டாயே.  
  
  
  
ஆறாம் திருமுறை / Sixth Thirumurai  
  
##  063\. திருப்பள்ளி எழுச்சி  
tiruppaḷḷi eḻuchsi  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** பொழுது விடிந்ததென் உள்ளமென் கமலம்   
பூத்தது பொன்னொளி பொங்கிய தெங்கும்  
தொழுதுநிற் கின்றனன் செய்பணி எல்லாம்  
சொல்லுதல் வேண்டும்என் வல்லசற் குருவே  
முழுதும்ஆ னான்என ஆகம வேத  
முறைகளெ லாம்மொழி கின்றமுன் னவனே  
எழுதுதல் அரியசீர் அருட்பெருஞ் சோதி  
என்தந்தை யேபள்ளி எழுந்தருள் வாயே.  
  
**2.** துற்குண மாயைபோய்த் தொலைந்தது ஞானம்   
தோன்றிடப் பொன்னொளி தோற்றிய கதிர்தான்  
சிற்குண வரைமிசை உதயஞ்செய் ததுமா  
சித்திகள் அடிப்பணி செய்திடச் சூழ்ந்த  
நற்குணச் சன்மார்க்க சங்கத்தார் எல்லாம்  
நண்ணினர் தோத்திரம் பண்ணிநிற் கின்றார்  
எற்குண வளித்தஎன் அருட்பெருஞ் சோதி  
என்னம்மை யேபள்ளி எழுந்தருள் வாயே.  
  
**3.** நிலந்தெளிந் ததுகண மழுங்கின சுவண   
நீடொளி தோன்றிற்றுக் கோடொலிக் கின்ற  
அலர்ந்தது தாமரை ஆணவ இருள்போய்  
அழிந்தது கழிந்தது மாயைமால் இரவு  
புலர்ந்தது தொண்டரோ டண்டரும் கூடிப்  
போற்றியோ சிவசிவ போற்றிஎன் கின்றார்  
இலங்குரு வளித்தஎன் அருட்பெருஞ் சோதி  
என்குரு வேபள்ளி எழுந்தரு ளாயே.  
  
**4.** கல்லாய மனங்களும் கரையப்பொன் னொளிதான்   
கண்டது கங்குலும் விண்டது தொண்டர்  
பல்லாரும் எய்தினர் பாடிநின் றாடிப்  
பரவுகின் றார்அன்பு விரவுகின் றாராய்  
நல்லார்மெய்ஞ் ஞானிகள் யோகிகள் பிறரும்  
நண்ணினர் சூழ்ந்தனர் புண்ணிய நிதியே  
எல்லாஞ்செய் வல்லஎன் அருட்பெருஞ் சோதி  
என்தெய்வ மேபள்ளி எழுந்தருள் வாயே.  
  
**5.** புன்மாலை இரவெலாம் புலர்ந்தது ஞானப்   
பொருப்பின்மேல் பொற்கதிர் பொலிந்தது புலவோர்  
சொன்மாலை தொடுத்தனர் துதித்துநிற் கின்றார்  
சுத்தசன் மார்க்கசங் கத்தவர் எல்லாம்  
மன்மாலை மாலையா வந்துசூழ் கின்றார்  
வானவர் நெருங்கினர் வாழிஎன் கின்றார்  
என்மாலை அணிந்தஎன் அருட்பெருஞ் சோதி  
என்பதி யேபள்ளி எழுந்தருள் வாயே.  
  
**6.** ஒருமையின் உலகெலாம் ஓங்குக எனவே   
ஊதின சின்னங்கள் ஊதின சங்கம்  
பெருமைகொள் சமரச சுத்தசன் மார்க்கப்  
பெரும்புகழ் பேசினர் பெரியவர் சூழ்ந்தார்  
அருமையும் எளிமையும் ஆகிஅன் றாகி  
அம்பலத் தேசித்தி ஆடல்செய் பதியே  
இருமையும் அளித்தஎன் அருட்பெருஞ் சோதி  
என்அர சேபள்ளி எழுந்தருள் வாயே.  
  
**7.** சினைப்பள்ளித் தாமங்கள் கொணர்ந்தனர் அடியார்   
சிவசிவ போற்றிஎன் றுவகைகொள் கின்றார்  
நினைப்பள்ளி உண்ணத்தெள் ளாரமு தளிக்கும்  
நேரம்இந் நேரம்என் றாரியர் புகன்றார்  
முனைப்பள்ளி பயிற்றாதென் தனைக்கல்வி பயிற்றி  
முழுதுணர் வித்துடல் பழுதெலாம் தவிர்த்தே  
எனைப்பள்ளி எழுப்பிய அருட்பெருஞ் சோதி  
என்னப்ப னேபள்ளி எழுந்தருள் வாயே.  
  
**8.** மதம்பிடித் தவர்எல்லாம் வாய்ப்பிடிப் புண்டு   
வந்துநிற் கின்றனர் வாய்திறப் பிப்பான்  
கதம்பிடித் தவர்எல்லாம் கடும்பிணி யாலே  
கலங்கினர் சூழ்ந்தனர் உலம்புறு கின்றார்  
பதம்பிடித் தவர்எல்லாம் அம்பலப் பாட்டே  
பாடினர் ஆடினர் பரவிநிற் கின்றார்  
இதம்பிடித் தெனையாண்ட அருட்பெருஞ் சோதி  
என்அய்ய னேபள்ளி எழுந்தருள் வாயே.  
  
**9.** மருளொடு மாயைபோய்த் தொலைந்தது மதங்கள்   
வாய்மூடிக் கொண்டன மலர்ந்தது கமலம்  
அருள்ஒளி விளங்கிய தொருதிருச் சபையும்  
அலங்கரிக் கின்றனர் துலங்கிவீற் றிருக்கத்  
தெருளொடு பொருளும்மேன் மேல்எனக் களித்துச்  
சித்தெலாஞ் செய்திடத் திருவருள் புரிந்தே  
இருள்அறுத் தெனையாண்ட அருட்பெருஞ் சோதி  
என்வள்ள லேபள்ளி எழுந்தருள் வாயே.  
  
**10.** அலங்கரிக் கின்றோம்ஓர் திருச்சபை அதிலே   
அமர்ந்தருட் சோதிகொண் டடிச்சிறி யோமை  
வலம்பெறும் இறவாத வாழ்வில்வைத் திடவே  
வாழ்த்துகின் றோம்முன்னர் வணங்கிநிற் கின்றோம்  
விலங்கிய திருள்எலாம் விடிந்தது பொழுது  
விரைந்தெமக் கருளுதல் வேண்டும்இத் தருணம்  
இலங்குநல் தருணம்எம் அருட்பெருஞ் சோதி  
எம்தந்தை யேபள்ளி எழுந்தருள் வாயே.  
  
  
  
ஆறாம் திருமுறை / Sixth Thirumurai  
  
##  064\. திரு உந்தியார்  
tiru untiyār  
  
  
  
  
 கலித்தாழிசை  
  
  
 திருச்சிற்றம்பலம்  
  
**1.** இரவு விடிந்தது இணையடி வாய்த்த   
பரவி மகிழ்ந்தேன்என்று உந்தீபற  
பாலமுது உண்டேன்என்று உந்தீபற.  
  
**2.** பொழுது விடிந்தது பொற்பதம் வாய்த்த   
தொழுது மகிழ்ந்தேன்என்று உந்தீபற  
தூயவன் ஆனேன்என்று உந்தீபற.  
  
**3.** தூக்கம் தொலைந்தது சூரியன் தோன்றினன்   
ஏக்கம் தவிர்ந்தேன்என்று உந்தீபற  
இன்னமுது உண்டேன்என்று உந்தீபற.  
  
**4.** துன்பம் தவிர்ந்தது தூக்கம் தொலைந்தது   
இன்பம் கிடைத்ததென்று உந்தீபற  
எண்ணம் பலித்ததென்று உந்தீபற.  
  
**5.** ஞானம் உதித்தது நாதம் ஒலித்தது   
தீனந் தவிர்ந்ததென்று உந்தீபற  
சிற்சபை கண்டேன்என்று உந்தீபற.  
  
**6.** திரையற்று விட்டது செஞ்சுடர் தோன்றிற்று   
பரைஒளி ஓங்கிற்றென்று உந்தீபற  
பலித்தது பூசையென்று உந்தீபற.  
  
**7.** உள்ளிருள் நீங்கிற்றுஎன் உள்ளொளி ஓங்கிற்றுத்   
தெள்ளமுது உண்டேன்என்று உந்தீபற  
தித்திக்க உண்டேன்என்று உந்தீபற.  
  
**8.** எந்தையைக் கண்டேன் இடரெலாம் நீங்கினேன்   
சிந்தை மகிழ்ந்தேன்என்று உந்தீபற  
சித்திகள் பெற்றேன்என்று உந்தீபற.  
  
**9.** தந்தையைக் கண்டேன்நான் சாகா வரம்பெற்றேன்   
சிந்தை களித்தேன்என்று உந்தீபற  
சித்தெலாம் வல்லேன்என்று உந்தீபற.  
  
**10.** முத்தியைப் பெற்றேன்அம் முத்தியினால் ஞான   
சித்தியை உற்றேன்என்று உந்தீபற  
சித்தனும் ஆனேன்என்று உந்தீபற.  
  
  
  
ஆறாம் திருமுறை / Sixth Thirumurai  
  
##  065\. அடைக்கலம் புகுதல்  
aṭaikkalam pukutal  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** எண்ணா நின்றேன் எண்ணமெலாம் எய்த அருள்செய் கின்றதனித்   
தண்ணா ரமுதே சிற்சபையில் தனித்த தலைமைப் பெருவாழ்வே  
கண்ணா ரொளியே ஒளிஎல்லாம் கலந்த வெளியே கருதுறும்என்  
அண்ணா ஐயா அம்மாஎன் அப்பா யான்உன் அடைக்கலமே.  
  
**2.** திரைசேர் மறைப்பைத் தீர்த்தெனக்கே தெரியா வெல்லாந் தெரிவித்துப்   
பரைசேர் ஞானப் பெருவெளியில் பழுத்த கொழுத்த பழந்தந்தே  
கரைசேர் இன்பக் காட்சிஎலாம் காட்டிக் கொடுத்தே எனையாண்ட  
அரைசே ஐயா அம்மாஎன் அப்பா யான்உன் அடைக்கலமே.  
  
**3.** தேனே அமுதே சிற்சபையில் சிவமே தவமே செய்கின்றோர்   
ஊனே புகுந்த ஒளியேமெய் உணர்வே என்றன் உயிர்க்குயிராம்  
வானே என்னைத் தானாக்கு வானே கோனே எல்லாம்வல்  
லானே ஐயா அம்மாஎன் அப்பா யான்உன் அடைக்கலமே.  
  
**4.** கடையேன் உள்ளக் கவலைஎலாம் கழற்றிக் கருணை அமுதளித்தென்   
புடையே அகத்தும் புறத்தும்அகப் புறத்தும் விளங்கும் புண்ணியனே  
தடையே தவிர்க்கும் கனகசபைத் தலைவா ஞான சபாபதியே  
அடையேன் உலகைஉனை அடைந்தேன் அடியேன்உன்றன் அடைக்கலமே.  
  
**5.** இகத்தும் பரத்தும் பெறும்பலன்கள் எல்லாம் பெறுவித் திம்மையிலே   
முகத்தும் உளத்தும் களிதுளும்ப மூவா இன்ப நிலைஅமர்த்திச்  
சகத்துள் ளவர்கள் மிகத்துதிப்பத் தக்கோன் எனவைத் தென்னுடைய  
அகத்தும் புறத்தும் விளங்குகின்றோய் அடியேன் உன்றன் அடைக்கலமே.  
  
**6.** நீண்ட மறைகள் ஆகமங்கள் நெடுநாள் முயன்று வருந்திநின்று   
வேண்ட அவைகட் கொருசிறிதும் விளங்கக் காட்டா தென்மொழியைப்  
பூண்ட அடியை என்தலைமேல் பொருந்தப் பொருத்தி என்தன்னை  
ஆண்ட கருணைப் பெருங்கடலே அடியேன் உன்றன் அடைக்கலமே.  
  
**7.** பாடுஞ் சிறியேன் பாட்டனைத்தும் பலிக்கக் கருணை பாலித்துக்   
கோடு மனப்பேய்க் குரங்காட்டம் குலைத்தே சீற்றக் கூற்றொழித்து  
நீடும் உலகில் அழியாத நிலைமேல் எனைவைத் தென்னுளத்தே  
ஆடும் கருணைப் பெருவாழ்வே அடியேன் உன்றன் அடைக்கலமே.  
  
**8.** கட்டுக் கடங்கா மனப்பரியைக் கட்டும் இடத்தே கட்டுவித்தென்   
மட்டுக் கடங்கா ஆங்கார மதமா அடங்க அடக்குவித்தே  
எட்டுக் கிசைந்த இரண்டும்எனக் கிசைவித் தெல்லா இன்னமுதும்  
அட்டுக் கொடுத்தே அருத்துகின்றோய் அடியேன் உன்றன் அடைக்கலமே.  
  
**9.** புல்லுங் களபப் புணர்முலையார் புணர்ப்பும் பொருளும் பூமியும்என்   
தொல்லும் உலகப் பேராசை உவரி கடத்தி எனதுமனக்  
கல்லுங் கனியக் கரைவித்துக் கருணை அமுதங் களித்தளித்தே  
அல்லும் பகலும் எனதுளத்தே அமர்ந்தோய் யான்உன் அடைக்கலமே.  
  
**10.** பிச்சங் கவரி நிழற்றியசைத் திடமால் யானைப் பிடரியின்மேல்   
நிச்சம் பவனி வருகின்ற நிபுணர் எல்லாம் தொழுதேத்த  
எச்சம் புரிவோர் போற்றஎனை ஏற்றா நிலைமேல் ஏற்றுவித்தென்  
அச்சந் தவிர்த்தே ஆண்டுகொண்டோய் அடியேன் உன்றன் அடைக்கலமே.  
  
**11.** இருளைக் கெடுத்தென் எண்ணமெலாம் இனிது முடிய நிரம்புவித்து   
மருளைத் தொலைத்து மெய்ஞ்ஞான வாழ்வை அடையும் வகைபுரிந்து  
தெருளைத் தெளிவித் தெல்லாஞ்செய் சித்தி நிலையைச் சேர்வித்தே  
அருளைக்கொடுத்தென் தனைஆண்டோய் அடியேன் உன்றன் அடைக்கலமே.  
  
  
  
ஆறாம் திருமுறை / Sixth Thirumurai  
  
##  066\. பற்றறுத்தல்  
paṟṟaṟuttal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** சத்தியம் சத்தியம் அருட்பெருஞ் சோதித்   
தந்தைய ரேஎனைத் தாங்குகின் றீரே  
உத்தமம் ஆகும்நுந் திருச்சமு கத்தென்  
உடல்பொருள் ஆவியை உவப்புடன் அளித்தேன்  
இத்தகை உலகிடை அவைக்கும்என் தனக்கும்  
ஏதுஞ் சுதந்தரம் இல்லைஇங் கினிநீர்  
எத்தகை ஆயினும் செய்துகொள் கிற்பீர்  
எனைப்பள்ளி எழுப்பிமெய் இன்பந்தந் தீரே.  
  
**2.** ஆணைநும் ஆணைஎன் அருட்பெருஞ் சோதி   
ஆண்டவ ரேதிரு அம்பலத் தவரே  
நாணைவிட் டுரைக்கின்ற வாறிது கண்டீர்  
நாயக ரேஉமை நான்விட மாட்டேன்  
கோணைஎன் உடல்பொருள் ஆவியும் நுமக்கே  
கொடுத்தனன் இனிஎன்மேல் குறைசொல்ல வேண்டாம்  
ஏணைநின் றெடுத்தகைப் பிள்ளைநான் அன்றோ  
எனைப்பள்ளி எழுப்பிமெய் இன்பந்தந் தீரே.  
  
**3.** அகத்தொன்று புறத்தொன்று நினைத்ததிங் கில்லை   
அருட்பெருஞ் சோதிஎன் ஆண்டவ ரேநீர்  
சகத்தென்றும் எங்கணும் சாட்சியாய் நின்றீர்  
தனிப்பெருந் தேவரீர் திருச்சமு கத்தே  
உகத்தென325 துடல்பொருள் ஆவியை நுமக்கே  
ஒருமையின் அளித்தனன் இருமையும் பெற்றேன்  
இகத்தன்றிப் பரத்தினும் எனக்கோர்பற் றிலைகாண்  
எனைப்பள்ளி எழுப்பிமெய் இன்பந்தந் தீரே.  
  
**4.** தப்படி எடுத்துக்கொண் டுலகவர் போலே   
சாற்றிட மாட்டேன்நான் சத்தியம் சொன்னேன்  
செப்படி வித்தைசெய் சித்தர்என் றோதும்  
தேவரீர் வல்லபத் திருச்சமு கத்தே  
இப்படி வான்முதல் எங்கணும் அறிய  
என்னுடல் ஆதியை ஈந்தனன் உமக்கே  
எப்படி ஆயினும் செய்துகொள் கிற்பீர்  
எனைப்பள்ளி எழுப்பிமெய் இன்பந்தந் தீரே.  
  
**5.** தருணத்துக் கேற்றவா சொல்லிப்பின் மாற்றும்   
தப்புரை ஈதன்று சத்தியம் சொன்னேன்  
கருணைப் பெருக்கினில் கலந்தென துள்ளே  
கனவினும் நனவினும் களிப்பருள் கின்றீர்  
வருணப் பொதுவிலும் மாசமு கத்தென்  
வண்பொரு ளாதியை நண்பொடு கொடுத்தேன்  
இருள்நச் சறுத்தமு தந்தர வல்லீர்  
எனைப்பள்ளி எழுப்பிமெய் இன்பந்தந் தீரே.  
  
**6.** வாய்மட்டில் சொல்கின்ற வார்த்தைஅன் றிதுஎன்   
மனம்ஒத்துச் சொல்லிய வாய்மைமுக் காலும்  
தாய்மட்டில் அன்றிஎன் தந்தையும் குருவும்  
சாமியும் ஆகிய தனிப்பெருந் தகையீர்  
ஆய்மட்டில் என்னுடல் ஆதியை நுமக்கே  
அன்புடன் கொடுத்தனன் ஆண்டவ ரேநீர்  
ஏய்மட்டில் எப்படி யேனுஞ்செய் கிற்பீர்  
எனைப்பள்ளி எழுப்பிமெய் இன்பந்தந் தீரே.  
  
**7.** தித்திக்கப் பேசிக் கசப்புள்ளே காட்டும்   
திருட்டுப்பேச் சன்றுநும் திருவுளம் அறியும்  
எத்திக்கும் அறியஎன் உடல்பொருள் ஆவி  
என்பவை மூன்றும்உள் அன்பொடு கொடுத்தேன்  
சித்திக்கு மூலத்தைத் தெளிவித்தென் உள்ளே  
திருநடம் செய்கின்ற தேவரீர் தாமே  
இத்திக்கில் எப்படி யேனுஞ்செய் கிற்பீர்  
எனைப்பள்ளி எழுப்பிமெய் இன்பந்தந் தீரே.  
  
**8.** புன்மார்க்கத் துள்ளும் புறத்தும் வேறாகிப்   
புகன்றசொல் அன்றுநும் பொன்னடி கண்ட  
சன்மார்க்க சங்கத்துச் சாதுக்கள் காணச்  
சத்தியம் சத்தியம் சத்தியம் சொன்னேன்  
தன்மார்க்கத் தென்னுடல் ஆதியை நுமக்கே  
தந்தனன் திருவருட் சந்நிதி முன்னே  
என்மார்க்கத் தெப்படி யேனுஞ்செய் கிற்பீர்  
எனைப்பள்ளி எழுப்பிமெய் இன்பந்தந் தீரே.  
  
**9.** இச்சைவே றில்லைஇங் கென்கருத் தெல்லாம்   
என்னுள் அமர்ந்தறிந் தேஇருக் கின்றீர்  
விச்சை எலாம்வல்ல நுந்திருச் சமுக  
விண்ணப்பம் என்னுடல் ஆதியை நுமக்கே  
நிச்சலும் தந்தனன் என்வசம் இன்றி  
நின்றனன் என்றனை நீர்செய்வ தெல்லாம்  
எச்செயல் ஆயினும் செய்துகொள் கிற்பீர்  
எனைப்பள்ளி எழுப்பிமெய் இன்பந்தந் தீரே.  
  
**10.** மன்செய்து கொண்டசன் மார்க்கத்தில் இங்கே   
வான்செய்து கொண்டது நான்செய்து கொண்டேன்  
முன்செய்து கொண்டதும் இங்ஙனங் கண்டீர்  
மூவகை யாம்உடல் ஆதியை நுமது  
பொன்செய்து கொண்ட பொதுவினில் ஆடும்  
பொன்னடி காணப் பொருந்திக் கொடுத்தேன்  
என்செய்து கொண்டாலும் செய்துகொள் கிற்பீர்  
எனைப்பள்ளி எழுப்பிமெய் இன்பந்தந் தீரே.  
  
**11.** தெய்வங்கள் பலபல சிந்தைசெய் வாரும்   
சேர்கதி பலபல செப்புகின் றாரும்  
பொய்வந்த கலைபல புகன்றிடு வாரும்  
பொய்ச்சம யாதியை மெச்சுகின் றாரும்  
மெய்வந்த திருவருள் விளக்கம்ஒன் றில்லார்  
மேல்விளை வறிகிலர் வீண்கழிக் கின்றார்  
எய்வந்த துன்பொழித் தவர்க்கறி வருள்வீர்  
எனைப்பள்ளி எழுப்பிமெய் இன்பந்தந் தீரே.  
  
  
  
  * * * *  
  
  * 325\. உகத்து - உகந்து என்பதன் வலித்தல் விகாரம் - முதற்பதிப்பு.  
  * 326\. சமுகம் - ச. மு. க. பதிப்பு.  
  
ஆறாம் திருமுறை / Sixth Thirumurai  
  
##  067\. சிற்சத்தி துதி  
siṟsatti tuti  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** சோதிக் கொடியே ஆனந்த சொருபக் கொடியே சோதிஉருப்   
பாதிக் கொடியே சோதிவலப் பாகக் கொடியே352 எனைஈன்ற  
ஆதிக் கொடியே உலகுகட்டி ஆளுங் கொடியே சன்மார்க்க  
நீதிக் கொடியே சிவகாம நிமலக் கொடியே அருளுகவே.  
  
**2.** பொருணற் கொடியே மாற்றுயர்ந்த பொன்னங் கொடியே போதாந்த   
வருணக் கொடியே எல்லாஞ்செய் வல்லார் இடஞ்சேர் மணிக்கொடியே  
தருணக் கொடியே என்தன்னைக் தாங்கி ஓங்குந் தனிக்கொடியே  
கருணைக் கொடியே ஞானசிவ காமக் கொடியே அருளுகவே.  
  
**3.** நீட்டுக் கொடியே சன்மார்க்க நீதிக் கொடியே சிவகீதப்   
பாட்டுக் கொடியே இறைவர்வலப் பாகக் கொடியே353 பரநாத  
நாட்டுக் கொடியே எனைஈன்ற ஞானக் கொடியே என்னுறவாம்  
கூட்டுக் கொடியே சிவகாமக் கொடியே அடியேற் கருளுகவே .  
  
**4.** மாலக் கொடியேன் குற்றமெலாம் மன்னித் தருளி மரணமெனும்   
சாலக் கொடியை ஒடித்தெனக்குட் சார்ந்து விளங்கும் தவக்கொடியே  
காலக் கருவைக் கடந்தொளிர்வான் கருவும் கடந்து வயங்குகின்ற  
கோலக் கொடியே சிவஞானக் கொடியே அடியேற் கருளுகவே.  
  
**5.** நாடாக் கொடிய மனம்அடக்கி நல்ல மனத்தைக் கனிவித்துப்   
பாடாப் பிழையைப் பொறுத்தெனக்கும் பதம்ஈந் தாண்ட பதிக்கொடியே  
தேடாக் கரும சித்திஎலாம் திகழத் தயவால் தெரிவித்த  
கோடாக் கொடியே சிவதருமக் கொடியே அடியேற் கருளுகவே.  
  
**6.** மணங்கொள் கொடிப்பூ முதல்நான்கு வகைப்பூ வடிவுள் வயங்குகின்ற   
வணங்கொள் கொடியே ஐம்பூவும் மலிய மலர்ந்த வான்கொடியே  
கணங்கொள் யோக சித்திஎலாம் காட்டுங் கொடியே கலங்காத  
குணங்கொள் கொடியே சிவபோகக் கொடியே அடியேற் கருளுகவே.  
  
**7.** புலங்கொள் கொடிய மனம்போன போக்கில் போகா தெனைமீட்டு   
நலங்கொள் கருணைச் சன்மார்க்க நாட்டில் விடுத்த நற்கொடியே  
வலங்கொள் ஞான சித்திஎலாம் வயங்க விளங்கு மணிமன்றில்  
குலங்கொள் கொடியே மெய்ஞ்ஞானக் கொடியே அடியேற் கருளுகவே.  
  
**8.** வெறிக்கும் சமயக் குழியில்விழ விரைந்தேன் தன்னை விழாதவகை   
மறிக்கும் ஒருபே ரறிவளித்த வள்ளற் கொடியே மனக்கொடியைச்  
செறிக்கும் பெரியர் உளத்தோங்கும் தெய்வக் கொடியே சிவஞானம்  
குறிக்கும் கொடியே ஆனந்தக் கொடியே அடியேற் கருளுகவே.  
  
**9.** கடுத்த விடர்வன் பயம்கவலை எல்லாம் தவிர்த்துக் கருத்துள்ளே   
அடுத்த கொடியே அருளமுதம் அளித்தென் தனைமெய் அருட்கரத்தால்  
எடுத்த கொடியே சித்திஎலாம் இந்தா மகனே என்றெனக்கே  
கொடுத்த கொடியே ஆனந்தக் கொடியே அடியேற் கருளுகவே.  
  
**10.** ஏட்டைத் தவிர்த்தென் எண்ணமெலாம் எய்த ஒளிதந் தியான்வனைந்த   
பாட்டைப் புனைந்து பரிசளித்த பரம ஞானப் பதிக்கொடியே  
தேட்டைத் தனிப்பேர் அருட்செங்கோல் செலுத்தும்சுத்த சன்மார்க்கக்  
கோட்டைக் கொடியே ஆனந்தக் கொடியே அடியேற் கருளுகவே.  
  
  
  
  * * * *  
  
  * 352, 353. இடப்பாகக் கொடியே - பி. இரா. பதிப்பு.  
  
ஆறாம் திருமுறை / Sixth Thirumurai  
  
##  068\. பிரிவாற்றாமை  
pirivāṟṟāmai  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** தேடிய துண்டு நினதுரு வுண்மை   
தெளிந்திடச் சிறிதுநின் னுடனே  
ஊடிய துண்டு பிறர்தமை அடுத்தே  
உரைத்ததும் உவந்ததும் உண்டோ  
ஆடிய பாதம் அறியநான் அறியேன்  
அம்பலத் தரும்பெருஞ் சோதி  
கூடிய நின்னைப் பிரிகிலேன் பிரிவைக்  
கூறவுங் கூசும்என் நாவே.  
  
**2.** மடம்புரி மனத்தாற் கலங்கிய துண்டு   
வள்ளலே நின்திரு வரவுக்  
கிடம்புரி சிறியேன் கலங்கினேன் எனினும்  
இறையும்வே றெண்ணிய துண்டோ  
நடம்புரி பாதம் அறியநான் அறியேன்  
நான்செயும் வகையினி நன்றே  
திடம்புரிந் தருளிக் காத்திடல் வேண்டும்  
சிறிதும் நான் பொறுக்கலேன் சிவனே.  
  
**3.** நீக்கிய மனம்பின் அடுத்தெனைக் கலக்கி   
நின்றதே அன்றிநின் அளவில்  
நோக்கிய நோக்கம் பிறவிட யத்தே  
நோக்கிய திறையும் இங்குண்டோ  
தூக்கிய பாதம் அறியநான் அறியேன்  
துயரினிப் பொறுக்கலேன் சிறிதும்  
தேக்கிய களிப்பில் சிறப்பவந் தென்னைத்  
தெளிவித்தல் நின்கடன் சிவனே.  
  
**4.** ஈன்றநற் றாயுந் தந்தையும் குருவும்   
என்னுயிர்க் கின்பமும் பொதுவில்  
ஆன்றமெய்ப் பொருளே என்றிருக் கின்றேன்  
அன்றிவே றெண்ணிய துண்டோ  
ஊன்றிய பாதம் அறியநான் அறியேன்  
உறுகணிங் காற்றலேன் சிறிதும்  
தோன்றிஎன் உளத்தே மயக்கெலாந் தவிர்த்துத்  
நன்றருள் புரிவதுன் கடனே.  
  
**5.** மாயையாற் கலங்கி வருந்திய போதும்   
வள்ளல்உன் தன்னையே மதித்துன்  
சாயையாப்244 பிறரைப் பார்த்ததே அல்லால்  
தலைவவே245 றெண்ணிய துண்டோ  
தூயபொற் பாதம் அறியநான் அறியேன்  
துயர்இனிச் சிறிதும்இங் காற்றேன்  
நாயகா எனது மயக்கெலாம் தவிர்த்தே  
நன்றருள் புரிவதுன் கடனே.  
  
**6.** வண்ணம் வேறெனினும் வடிவுவே றெனினும்   
மன்னிய உண்மை ஒன்றென்றே  
எண்ணிய தல்லால் சச்சிதா னந்தத்  
திறையும்வே றெண்ணிய துண்டோ  
அண்ணல்நின் பாதம் அறியநான் அறியேன்  
அஞர்இனிச் சிறிதும்இங் காற்றேன்  
திண்ணமே நின்மேல் ஆணைஎன் தன்னைத்  
தெளிவித்துக் காப்பதுன் கடனே.  
  
**7.** ஊடல்செய் மதமும் சமயமும் இவற்றில்   
உற்றகற் பனைகளும் தவிர்ந்தேன்  
வாடல்செய் மனத்தால் கலங்கினேன் எனினும்  
மன்றினை மறந்ததிங் குண்டோ  
ஆடல்செய் பாதம் அறியநான் அறியேன்  
ஐயவோ சிறிதும்இங் காற்றேன்  
பாடல்செய் கின்றேன் படிக்கின்றேன் எனக்குப்  
பரிந்தருள் புரிவதுன் கடனே.  
  
**8.** உள்ளதே உள்ள திரண்டிலை எல்லாம்   
ஒருசிவ மயமென உணர்ந்தேன்  
கள்ளநேர் மனத்தால் கலங்கினேன் எனினும்  
கருத்தயல் கருதிய துண்டோ  
வள்ளலுன் பாதம் அறியநான் அறியேன்  
மயக்கினிச் சிறிதும்இங் காற்றேன்  
தெள்ளமு தருளி மயக்கெலாம் தவிர்த்தே  
தெளிவித்தல் நின்கடன் சிவனே.  
  
**9.** எம்மத நிலையும் நின்னருள் நிலையில்   
இலங்குதல் அறிந்தனன் எல்லாம்  
சம்மதம் ஆக்கிக் கொள்கின்றேன் அல்லால்  
தனித்துவே றெண்ணிய துண்டோ  
செம்மலுன் பாதம் அறியநான் அறியேன்  
சிறிதும்இங் கினித்துயர் ஆற்றேன்  
இம்மதிக் கடியேன் குறித்தவா றுள்ள  
தியற்றுவ துன்கடன் எந்தாய்.  
  
**10.** அகம்புறம் மற்றை அகப்புறம் புறத்தே   
அடுத்திடும் புறப்புறம் நான்கில்  
இகந்ததும் இலைஓர் ஏகதே சத்தால்  
இறையும்இங் கெண்ணிய துண்டோ  
உகந்தநின் பாதம் அறியநான் அறியேன்  
உறுகணிங் கினிச்சிறி துந்தான்  
இகம்பெறல் ஆற்றேன் மயக்கெலாம் தவிர்த்திங்  
கென்னைஆண் டருள்வ துன்கடனே.  
  
  
  
  * * * *  
  
  * 244\. சாயையாற் 245. தலைவரென் - படிவேறுபாடுகள். ஆ. பா.  
  
ஆறாம் திருமுறை / Sixth Thirumurai  
  
##  069\. ஆனந்தானுபவம்  
āṉantāṉupavam  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** கள்ளத்தை எல்லாம் கடக்கவிட்டேன் நின்அருளாம்   
வெள்ளத்தை எல்லாம் மிகஉண்டேன் - உள்ளத்தே  
காணாத காட்சிஎலாம் காண்கின்றேன் ஓங்குமன்ற  
வாணா நினக்கடிமை வாய்த்து.  
  
**2.** காலையிலே நின்றன்னைக் கண்டுகொண்டேன் சன்மார்க்கச்   
சாலையிலே இன்பம் தழைக்கின்றேன் - ஞாலமிசைச்  
சாகா வரம்பெற்றேன் தத்துவத்தின் மேல்நடிக்கும்  
ஏகா நினக்கடிமை ஏற்று.  
  
**3.** மூவர்களும் செய்ய முடியா முடிபெல்லாம்   
யாவர்களுங் காண எனக்களித்தாய் - மேவுகடை  
நாய்க்குத் தவிசளித்து நன்முடியும் சூட்டுதல்எந்  
தாய்க்குத் தனிஇயற்கை தான்.  
  
**4.** கொள்ளைஎன இன்பம் கொடுத்தாய் நினதுசெல்வப்   
பிள்ளைஎன எற்குப் பெயரிட்டாய் - தெள்ளமுதம்  
தந்தாய் சமரசசன் மார்க்கசங்கத் தேவைத்தாய்  
எந்தாய் கருணை இது.  
  
**5.** கண்டேன் களித்தேன் கருணைத் திருஅமுதம்   
உண்டேன் உயர்நிலைமேல் ஓங்குகின்றேன் - கொண்டேன்  
அழியாத் திருஉருவம் அச்சோஎஞ் ஞான்றும்  
அழியாச்சிற் றம்பலத்தே யான்.  
  
**6.** பார்த்தேன் பணிந்தேன் பழிச்சினேன் மெய்ப்புளகம்   
போர்த்தேன்என் உள்ளமெலாம் பூரித்தேன் - ஆர்த்தேநின்  
றாடுகின்றேன் பாடுகின்றேன் அன்புருவா னேன்அருளை  
நாடுகின்றேன் சிற்சபையை நான்.  
  
**7.** எண்ணுகின்றேன் எண்ணங்கள் எல்லாம் தருகின்றான்   
உண்ணுகின்றேன் உண்ணஉண்ண ஊட்டுகின்றான் - நண்ணுதிருச்  
சிற்றம் பலத்தே திருநடஞ்செய் கின்றான்என்  
குற்றம் பலபொறுத்துக் கொண்டு.  
  
**8.** கொண்டான் அடிமை குறியான் பிழைஒன்றும்   
கண்டான்265 களித்தான் கலந்திருந்தான் - பண்டாய  
நான்மறையும் ஆகமமும் நாடுந் திருப்பொதுவில்  
வான்மயத்தான் என்னை மகிழ்ந்து.  
  
**9.** கண்டேன் களித்தேன் கருணைத் திருஅமுதம்   
உண்டேன் அழியா உரம்266 பெற்றேன் - பண்டே  
எனைஉவந்து கொண்டான் எழில்ஞான மன்றம்  
தனைஉவந்து கொண்டான் தனை.  
  
**10.** தாதையாம் என்னுடைய தாயாம்என் சற்குருவாம்   
மேதையாம் இன்ப விளைவுமாம் - ஓது  
குணவாளன் தில்லைஅருட் கூத்தன் உமையாள்  
மணவாளன் பாத மலர்.  
  
**11.** திருவாம்என் தெய்வமாம் தெள்ளமுத ஞானக்   
குருவாம் எனைக்காக்கும் கோவாம் - பருவரையின்  
தேப்பிள்ளை யாம்எம் சிவகாம வல்லிமகிழ்  
மாப்பிள்ளை பாத மலர்.  
  
**12.** என்அறிவாம் என்அறிவின் இன்பமாம் என்னறிவின்   
தன்அறிவாம் உண்மைத் தனிநிலையாம் - மன்னுகொடிச்  
சேலைஇட்டான் வாழச் சிவகாம சுந்தரியை  
மாலைஇட்டான் பாதமலர்.  
  
  
  
  * * * *  
  
  * 264\. ஓங்குமறை - படிவேறுபாடு. ஆ. பா.  
  * 265\. கண்டே - முதற்பதிப்பு. பி. இரா.  
  * 266\. வரம் - படிவேறுபாடு. ஆ. பா.  
  
ஆறாம் திருமுறை / Sixth Thirumurai  
  
##  070\. சிவபுண்ணியப் பேறு  
sivapuṇṇiyap pēṟu  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** மாலிலே மயங்கி மண்ணிலே அநித்த   
வாழ்விலே வரவிலே மலஞ்சார்  
தோலிலே ஆசை வைத்துவீண் பொழுது  
தொலைக்கின்றார் தொலைக்கநான் உனது  
காலிலே ஆசை வைத்தனன் நீயும்  
கனவினும் நனவினும் எனைநின்  
பாலிலே வைத்தாய் எனக்கிது போதும்  
பண்ணிய தவம்பலித் ததுவே.  
  
**2.** மதத்திலே சமய வழக்கிலே மாயை   
மருட்டிலே இருட்டிலே மறவாக்  
கதத்திலே மனத்தை வைத்துவீண் பொழுது  
கழிக்கின்றார் கழிக்கநான் உன்பூம்  
பதத்திலே மனத்தை வைத்தனன் நீயும்  
பரிந்தெனை அழிவிலா நல்ல  
பதத்திலே வைத்தாய் எனக்கிது போதும்  
பண்ணிய தவம்பலித் ததுவே.  
  
**3.** குலத்திலே சமயக் குழியிலே நரகக்   
குழியிலே குமைந்துவீண் பொழுது  
நிலத்திலே போக்கி மயங்கிஏ மாந்து  
நிற்கின்றார் நிற்கநான் உவந்து  
வலத்திலே நினது வசத்திலே நின்றேன்  
மகிழ்ந்துநீ என்உளம் எனும்அம்  
பலத்திலே நின்றாய் எனக்கிது போதும்  
பண்ணிய தவம்பலித் ததுவே.  
  
**4.** கூடவும் பின்னே பிரியவும் சார்ந்த   
கொழுநரும் மகளிரும் நாண  
நீடஎன் உளத்தே கலந்துகொண் டென்றும்  
நீங்கிடா திருந்துநீ என்னோ  
டாடவும் எல்லாம் வல்லசித் தியைப்பெற்  
றறிவுரு வாகிநான் உனையே  
பாடவும் பெற்றேன் எனக்கிது போதும்  
பண்ணிய தவம்பலித் ததுவே.  
  
**5.** உயத்திடம் அறியா திறந்தவர் தமைஇவ்   
வுலகிலே உயிர்பெற்று மீட்டும்  
நயத்தொடு வருவித் திடும்ஒரு ஞான  
நாட்டமும் கற்பகோ டியினும்  
வயத்தொடு சாகா வரமும்என் தனக்கே  
வழங்கிடப் பெற்றனன் மரண  
பயத்தைவிட் டொழித்தேன் எனக்கிது போதும்  
பண்ணிய தவம்பலித் ததுவே.  
  
**6.** நாடல்செய் கின்றேன் அருட்பெருஞ் சோதி   
நாதனை என்உளே கண்டு  
கூடல்செய் கின்றேன் எண்ணிய எல்லாம்  
கூடிடக் குலவிஇன் புருவாய்  
ஆடல்செய் கின்றேன் சித்தெலாம் வல்லான்  
அம்பலம் தன்னையே குறித்துப்  
பாடல்செய் கின்றேன் எனக்கிது போதும்  
பண்ணிய தவம்பலித் ததுவே.  
  
**7.** துதிபெறும் அயனோ டரிஅரன் முதலோர்   
சூழ்ந்துசூழ்ந் திளைத்தொரு தங்கள்  
விதியைநொந் தின்னும் விழித்திருக் கின்றார்  
விழித்திருந் திடவும்நோ வாமே  
மதியிலேன் அருளால் சுத்தசன் மார்க்க  
மன்றிலே வயங்கிய தலைமைப்  
பதிபதம் பெற்றேன் எனக்கிது போதும்  
பண்ணிய தவம்பலித் ததுவே.  
  
**8.** புரிசைவான் உலகில் பூவுல கெல்லாம்   
புண்ணிய உலகமாய்ப் பொலிந்தே  
கரிசெலாம் தவிர்ந்து களிப்பெலாம் அடைந்து  
கருத்தொடு வாழவும் கருத்தில்  
துரிசெலாம் தவிர்க்கும் சுத்தசன் மார்க்கம்  
துலங்கவும் திருவருட் சோதிப்  
பரிசெலாம் பெற்றேன் எனக்கிது போதும்  
பண்ணிய தவம்பலித் ததுவே.  
  
**9.** வேதமே விளங்க மெய்ம்மையே வயங்க   
வெம்மையே நீங்கிட விமல  
வாதமே வழங்க வானமே முழங்க  
வையமே உய்யஓர் பரம  
நாதமே தொனிக்க ஞானமே வடிவாய்  
நன்மணி மன்றிலே நடிக்கும்  
பாதமே பிடித்தேன் எனக்கிது போதும்  
பண்ணிய தவம்பலித் ததுவே.  
  
**10.** கட்டமும் கழன்றேன் கவலைவிட் டொழித்தேன்   
கலக்கமும் தீர்ந்தனன் பிறவிச்  
சட்டமும் கிழித்தேன் தூக்கமும் துறந்தேன்  
சாவையும் நோவையும் தவிர்ந்தேன்  
சிட்டமும் அடைந்தேன் சிற்சபை உடையான்  
செல்வமெய்ப் பிள்ளைஎன் றொருபேர்ப்  
பட்டமும் தரித்தேன் எனக்கிது போதும்  
பண்ணிய தவம்பலித் ததுவே.  
  
  
  
ஆறாம் திருமுறை / Sixth Thirumurai  
  
##  071\. அந்தோ பத்து  
antō pattu  
  
  
  
  
 தாழிசை  
  
  
 திருச்சிற்றம்பலம்  
  
**1.** நானந்த மடையாதெந் நாளினும்உள் ளவனாகி நடிக்கும் வண்ணம்   
ஆனந்த நடம்புரிவான் ஆனந்த அமுதளித்தான் அந்தோ அந்தோ.  
  
**2.** சாதிமதம் சமயமுதற் சங்கற்ப விகற்பம்எலாம் தவிர்ந்து போக   
ஆதிநடம் புரிகின்றான் அருட்சோதி எனக்களித்தான் அந்தோ அந்தோ.  
  
**3.** துரியபதம் அடைந்தபெருஞ் சுத்தர்களும் முத்தர்களும் துணிந்து சொல்லற்   
கரியபதம் எனக்களித்தான் அம்பலத்தில் ஆடுகின்றான் அந்தோ அந்தோ.  
  
**4.** மருட்பெருஞ்சோ தனைஎனது மட்டுமிலா வணங்கருணை வைத்தே மன்றில்   
அருட்பெருஞ்சோ திப்பெருமான் அருளமுதம் எனக்களித்தான் அந்தோ அந்தோ.  
  
**5.** துன்பமெலாம் ஒருகணத்தில் தொலைத்தருளி எந்நாளும் சுகத்தில் ஓங்க   
அன்புடையான் அம்பலத்தான் அருட்சோதி எனக்களித்தான் அந்தோ அந்தோ.  
  
**6.** பந்தமெலாம் தவிர்த்தருளிப் பதந்தருயோ காந்தமுதல் பகரா நின்ற   
அந்தமெலாம் கடந்திடச்செய் தருளமுதம் எனக்களித்தான் அந்தோ அந்தோ.  
  
**7.** பேராலும் அறிவாலும் பெரியரெனச் சிறப்பாகப் பேச நின்றோர்   
ஆராலும் பெறலரிய தியாததனைப் பெறுவித்தான் அந்தோ அந்தோ.  
  
**8.** தினைத்தனையும் அறிவறியாச் சிறியனென நினையாமல் சித்தி யான   
அனைத்துமென்றன் வசமாக்கி அருளமுதம் எனக்களித்தான் அந்தோ அந்தோ.  
  
**9.** பொதுவாகிப் பொதுவில்நடம் புரிகின்ற பேரின்பப் பொருள்தான் யாதோ   
அதுநானாய் நான்அதுவாய் அத்துவிதம் ஆகின்றேன் அந்தோ அந்தோ.  
  
**10.** மருள்வடிவே எஞ்ஞான்றும் எவ்விடத்தும் எதனாலு மாய்வி லாத   
அருள்வடிவாய் இம்மையிலே அடைந்திடப்பெற் றாடுகின்றேன் அந்தோ அந்தோ.  
  
**11.** எக்கரையும் காணாதே இருட்கடலில் கிடந்தேனை எடுத்தாட் கொண்டு   
அக்கரைசேர்த் தருளெனுமோர் சர்க்கரையும் எனக்களித்தான் அந்தோ அந்தோ315.  
  
  
  
  * * * *  
  
  * 315\. இப்பதினோராம் செய்யுள் ஒரு தனிப்பாடல். பொருள் ஒற்றுமை கருதி இப் -பதிகத்தில் சேர்க்கப்பெற்றது.  
  
ஆறாம் திருமுறை / Sixth Thirumurai  
  
##  072\. சன்மார்க்க நிலை  
saṉmārkka nilai  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** சித்திபுரத்தே தினந்தோறும் சீர்கொளருள்   
சத்திவிழா நீடித் தழைத்தோங்க - எத்திசையில்  
உள்ளவரும் வந்தே உவகை உறுகமதத்  
துள்ளல் ஒழிக தொலைந்து.  
  
**2.** ஒன்றே சிவம்என் றுணர்ந்திவ் வுலகமெலாம்   
நன்றே ஒருமையுற்று நண்ணியே - மன்றே  
நடம்புரியும் பாத நளினமலர்க் குள்ளம்  
இடம்புரிக வாழ்க இசைந்து.  
  
**3.** சிற்சபையும் பொற்சபையும் சித்தி விளக்கத்தால்   
நற்சகமேல் நீடூழி நண்ணிடுக - சற்சபையோர்  
போற்றிவரம் பெற்றுவகை பூரிக்க வாழ்ந்திடுக  
நாற்றிசையும் வாழ்க நயந்து.  
  
**4.** அச்சந் தவிர்த்தே அருளிற் செலுத்துகின்ற   
விச்சை அரசே விளங்கிடுக - நச்சரவம்  
ஆதிக் கொடியஉயிர் அத்தனையும் போய்ஒழிக  
நீதிக் கொடிவிளங்க நீண்டு.  
  
**5.** கருணைஇலா ஆட்சி கடுகி ஒழிக   
அருள்நயந்த நன்மார்க்கர் ஆள்க - தெருள்நயந்த  
நல்லோர் நினைத்த நலம்பெறுக நன்றுநினைத்  
தெல்லோரும் வாழ்க இசைந்து.  
  
**6.** புல்லொழுக்கம் எல்லாம் புணரியிடைப் போய்ஒழிக   
நல்லொழுக்கம் ஒன்றே நலம்பெறுக - இல்லொழுக்கில்  
செத்தார்கள் எல்லாம் திரும்ப எழுந்துமனம்  
ஒத்தாராய் வாழ்க உவந்து.  
  
**7.** செத்தார் எழுக சிவமே பொருள்என்றே   
இத்தா ரணியில் இருந்தொளிர்க - சுத்தசிவ  
சன்மார்க்கம் ஒன்றே தழைக்க தயவறியாத்  
துன்மார்க்கம் போக தொலைந்து.  
  
**8.** செத்தவர்கள் எல்லாம் திரும்ப எழுந்துவரச்   
சித்தம்வைத்துச் செய்கின்ற சித்தியனே - சுத்தசிவ  
சன்மார்க்க சங்கத் தலைவனே நிற்போற்றும்  
என்மார்க்கம் நின்மார்க்க மே.  
  
**9.** நல்லாரும் என்னை நயந்தாரும் நன்மைசொல   
வல்லாரும் என்னை வளர்த்தாரும் - எல்லாரும்  
நீஎன் றிருக்கின்றேன் நின்மலனே நீபெற்ற  
சேய்என் றிருக்கின்றேன் சேர்ந்து.  
  
**10.** ஆடஎடுத் தான்என் றறைகின்றீர் என்தலைமேல்   
சூடஎடுத் தான்என்று சொல்கின்றேன் - நாடறிய  
இவ்வழக்கை யார்பால் இசைத்தறுத்துக் கொள்கிற்பாம்  
கவ்வைஅற்ற அம்பலத்தான் கால்.  
  
**11.** நோவாது நோன்பெனைப்போல் நோற்றவரும் எஞ்ஞான்றும்   
சாவா வரம்எனைப்போல் சார்ந்தவரும் - தேவாநின்  
பேரருளை என்போலப் பெற்றவரும் எவ்வுலகில்  
யார்உளர்நீ சற்றே அறை.  
  
  
  
ஆறாம் திருமுறை / Sixth Thirumurai  
  
##  073\. சிவானந்தப் பற்று  
sivāṉantap paṟṟu  
  
  
  
  
 கட்டளைக் கலித்துறை  
  
  
 திருச்சிற்றம்பலம்  
  
**1.** வேதமும் வேதத்தின் அந்தமும் போற்ற விளங்கியநின்   
பாதமும் மாமுடி யும்கண்டு கொள்ளும் படிஎனக்கே  
போதமும் போதத் தருள்அமு தும்தந்த புண்ணியனே  
நாதமும் நாத முடியும் கடந்த நடத்தவனே.  
  
**2.** வண்ணப்பொன் னம்பல வாழ்வேஎன் கண்ணினுள் மாமணியே   
சுண்ணப்பொன் நீற்றொளி ஓங்கிய சோதிச் சுகப்பொருளே  
எண்ணப்ப யின்றஎன் எண்ணம் எலாம்முன்னர் ஈகஇதென்  
விண்ணப்பம் ஏற்று வருவாய்என் பால்விரைந் தேவிரைந்தே.  
  
**3.** சிற்சபை அப்பனைக் கண்டுகொண் டேன்அருள் தெள்ளமுதம்   
சற்சபை உள்ளம் தழைக்கஉண் டேன்உண்மை தான்அறிந்த  
நற்சபைச் சித்திகள் எல்லாம்என் கைவசம் நண்ணப்பெற்றேன்  
பொற்சபை ஓங்கப் புரிந்தாடு தற்குப் புகுந்தனனே.  
  
**4.** வரையற்ற சீர்ப்பெரு வாழ்வுதந் தென்மனம் மன்னிஎன்றும்   
புரையற்ற மெய்ந்நிலை ஏற்றிமெய்ஞ் ஞானப் பொதுவினிடைத்  
திரையற்ற காட்சி அளித்தின் னமுதத் தெளிவருளி  
நரையற்று மூப்பற் றிறப்பற் றிருக்கவும் நல்கியதே.  
  
**5.** தாயாகி என்உயிர்த் தந்தையும் ஆகிஎன் சற்குருவாய்த்   
தேயாப் பெரும்பதம் ஆகிஎன் சத்தியத் தெய்வமுமாய்  
வாயாரப் பாடும்நல் வாக்களித் தென்உளம் மன்னுகின்ற  
தூயா திருநட ராயாசிற் றம்பலச் சோதியனே.  
  
**6.** ஆதியும் அந்தமும் இல்லாத் தனிச்சுட ராகிஇன்ப   
நீதியும் நீர்மையும் ஓங்கப் பொதுவில் நிருத்தமிடும்  
சோதியும் வேதியும் நான்அறிந் தேன்இச் செகதலத்தில்  
சாதியும் பேதச் சமயமும் நீங்கித் தனித்தனனே.  
  
**7.** தன்னே ரிலாத தலைவாசிற் றம்பலம் தன்னில்என்னை   
இன்னே அடைகுவித் தின்பருள் வாய்இது வேதருணம்  
அன்னே எனைப்பெற்ற அப்பாஎன் றுன்னை அடிக்கடிக்கே  
சொன்னேன்முன் சொல்லுகின் றேன்பிற ஏதுந் துணிந்திலனே.  
  
**8.** தேகாதி மூன்றும்உன் பாற்கொடுத் தேன்நின் திருவடிக்கே   
மோகா திபன்என் றுலகவர் தூற்ற முயலுகின்றேன்  
நாகா திபரும் வியந்திட என்எதிர் நண்ணிஎன்றும்  
சாகா வரந்தந்து சன்மார்க்க நீதியும் சாற்றுகவே.  
  
**9.** கற்றேன்சிற் றம்பலக் கல்வியைக் கற்றுக் கருணைநெறி   
உற்றேன்எக் காலமும் சாகாமல் ஓங்கும் ஒளிவடிவம்  
பெற்றேன் உயர்நிலை பெற்றேன் உலகில் பிறநிலையைப்  
பற்றேன் சிவானந்தப் பற்றேஎன் பற்றெனப் பற்றினனே.  
  
**10.** தீமைகள் யாவும் தொலைத்துவிட் டேன்இத் தினந்தொடங்கிச்   
சேமநல் இன்பச் செயலே விளங்கமெய்ச் சித்திஎலாம்  
காமமுற் றென்னைக் கலந்துகொண் டாடக் கருணைநடத்  
தாமன்என் உள்ளமும் சாரவும் பெற்றனன் சத்தியமே.  
  
  
  
  * * * *  
  
  * 327\. நண்ணினனே - முதற்பதிப்பு., பொ. சு., ச. மு. க.  
  
ஆறாம் திருமுறை / Sixth Thirumurai  
  
##  074\. தலைவி தோழிக்கு உரைத்தல்  
talaivi tōḻikku uraittal  
  
  
  
  
 கலித்தாழிசை  
  
  
 திருச்சிற்றம்பலம்  
  
**1.** வேதாந்த நிலையொடு சித்தாந்த நிலையும்   
மேவும் பொதுநடம் நான்காணல் வேண்டும்  
நாதாந்தத் திருவீதி நடப்பாயோ தோழி  
நடவாமல் என்மொழி கடப்பாயோ தோழி.  
  
**2.** தொம்பத உருவொடு தத்பத வெளியில்   
தோன்றசி பதநடம் நான்காணல் வேண்டும்  
எம்பதமாகி இசைவாயோ தோழி  
இசையாமல் வீணிலே அசைவாயோ தோழி.  
  
**3.** சின்மய வெளியிடைத் தன்மய மாகித்   
திகழும் பொதுநடம் நான்காணல் வேண்டும்  
என்மய மாகி இருப்பாயோ தோழி  
இச்சை மயமாய் இருப்பாயோ288 தோழி.  
  
**4.** நவநிலை மேற்பர நாதத் தலத்தே   
ஞானத் திருநடம் நான்காணல் வேண்டும்  
மவுனத் திருவீதி வருவாயோ தோழி  
வாராமல் வீண்பழி தருவாயோ தோழி.  
  
**5.** ஆறாறுக் கப்புற மாகும் பொதுவில்   
அதுவது வாநடம் நான்காணல் வேண்டும்  
ஏறாமல் இழியாமல் இருப்பாயோ தோழி  
ஏறி இழிந்திங் கிறப்பாயோ289 தோழி.  
  
**6.** வகார வெளியில் சிகார உருவாய்   
மகாரத் திருநடம் நான்காணல் வேண்டும்  
விகார உலகை வெறுப்பாயோ தோழி  
வேறாகி என்சொல் மறுப்பாயோ தோழி.  
  
**7.** நாதாந்த நிலையொடு போதாந்த நிலைக்கு   
நடுவாம் பொதுநடம் நான்காணல் வேண்டும்  
சூதாந்தற் போதத்தைச் சுடுவாயோ தோழி  
துட்டநெறியில் கெடுவாயோ தோழி.  
  
**8.** அறிவில் அறிவை அறியும் பொதுவில்   
ஆனந்தத் திருநடம் நான்காணல் வேண்டும்  
செறிவில் அறிவாகிச் செல்வாயோ தோழி  
செல்லாமல் மெய்ந்நெறி வெல்வாயோ தோழி.  
  
**9.** என்னைத் தன்னோடே இருத்தும் பொதுவில்   
இன்பத் திருநடம் நான்காணல் வேண்டும்  
நின்னைவிட் டென்னோடே நிலைப்பாயோ தோழி  
நிலையாமல் என்னையும் அலைப்பாயோ தோழி.  
  
**10.** துரியத்திற் கப்பாலுந் தோன்றும் பொதுவில்   
ஜோதித் திருநடம் நான்காணல் வேண்டும்  
கரியைக்கண் டாங்கது காண்பாயோ தோழி  
காணாது போய்ப்பழி290 பூண்பாயோ தோழி.  
  
**11.** தத்துவத் துட்புறந் தானாம் பொதுவில்   
சத்தாந் திருநடம் நான்காணல் வேண்டும்  
கொத்தறு வித்தைக் குறிப்பாயோ தோழி  
குறியா துலகில் வெறிப்பாயோ தோழி.  
  
  
  
  * * * *  
  
  * 288\. மயமாய்ப் பெருப்பாயோ - ஆ. பா. பதிப்பு.  
  * 289\. இருப்பாயோ - முதற்பதிப்பு.  
  * 290\. பொய்ப்பணி - முதற்பதிப்பு. பொ. சு., பி. இரா.,  
  
ஆறாம் திருமுறை / Sixth Thirumurai  
  
##  075\. நற்றாய் கூறல்  
naṟṟāy kūṟal  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** காதல்கைம் மிகுந்த தென்செய்வேன் எனைநீ   
கண்டுகொள் கணவனே என்றாள்  
ஓதலுன் புகழே அன்றிநான் ஒன்றும்  
உவந்திலேன் உண்மையீ தென்றாள்  
பேதைநான் பிறிதோர் புகலிலேன் செய்த  
பிழையெலாம் பொறுத்தருள் என்றாள்  
மாதய வுடைய வள்ளலே என்றாள்  
வரத்தினால் நான்பெற்ற மகளே.  
  
**2.** மயங்கினேன் எனினும் வள்ளலே உனைநான்   
மறப்பனோ கனவினும் என்றாள்  
உயங்கினேன் உன்னை மறந்திடில் ஐயோ  
உயிர்தரி யாதெனக் கென்றாள்  
கயங்கினேன் கயங்கா வண்ணநின் கருணைக்  
கடலமு தளித்தருள் என்றாள்  
வயங்குசிற் சபையில் வரதனே என்றாள்  
வரத்தினால் நான்பெற்ற மகளே.  
  
**3.** அஞ்சல்என் றெனைஇத் தருணநீ வந்தே   
அன்பினால் அணைத்தருள் என்றாள்  
பஞ்சுபோல் பறந்தேன் அய்யவோ துன்பம்  
படமுடி யாதெனக் கென்றாள்  
செஞ்செவே எனது கருத்தெலாம் உனது  
திருவுளம் அறியுமே என்றாள்  
வஞ்சகம் அறியா வள்ளலே என்றாள்  
வரத்தினால் நான்பெற்ற மகளே.  
  
**4.** பூமியோ பொருளோ விரும்பிலேன் உன்னைப்   
புணர்ந்திட விரும்பினேன் என்றாள்  
காமிஎன் றெனைநீ கைவிடேல் காமக்  
கருத்தெனக் கில்லைகாண் என்றாள்  
சாமிநீ வரவு தாழ்த்திடில் ஐயோ  
சற்றுநான் தரித்திடேன் என்றாள்  
மாமிகு கருணை வள்ளலே என்றாள்  
வரத்தினால் நான்பெற்ற மகளே.  
  
**5.** அடுத்துநான் உன்னைக் கலந்தனு பவிக்க   
ஆசைமேற் பொங்கிய தென்றாள்  
தடுத்திட முடியா தினிச்சிறு பொழுதும்  
தலைவனே தாழ்த்திடேல் என்றாள்  
தொடுத்துல குள்ளார் தூற்றுதல் வாயால்  
சொலமுடி யாதெனக் கென்றாள்  
மடுத்தவெந் துயர்தீர்த் தெடுத்தருள் என்றாள்  
வரத்தினால் நான்பெற்ற மகளே.  
  
**6.** தடுத்திடல் வல்லார் இல்லைநின் அருளைத்   
தருகநற் றருணம்ஈ தென்றாள்  
கொடுத்திடில் ஐயோ நின்னருட் பெருமை  
குறையுமோ குறைந்திடா தென்றாள்  
நடுத்தய விலர்போன் றிருத்தலுன் றனக்கு  
ஞாயமோ நண்பனே என்றாள்  
வடுத்தினும் வாயேன் அல்லன்நான் என்றாள்  
வரத்தினால் நான்பெற்ற மகளே.  
  
**7.** பொன்செய் நின்வடிவைப் புணர்ந்திட நினைத்தேன்   
பொங்கிய தாசைமேல் என்றாள்  
என்செய்வேன் எனையும் விழுங்கிய தையோ  
என்னள வன்றுகாண் என்றாள்  
கொன்செயும் உலகர் என்னையும் உனது  
குறிப்பையும் குறித்திலார் என்றாள்  
வன்செயும் அவர்வாய் ஓய்வதென் றென்றாள்  
வரத்தினால் நான்பெற்ற மகளே.  
  
**8.** மெலிந்தஎன் உளத்தை அறிந்தனை தயவு   
மேவிலை என்னையோ என்றாள்  
நலிந்தபோ தின்னும் பார்த்தும்என் றிருத்தல்  
நல்லவர்க் கடுப்பதோ என்றாள்  
மலிந்த இவ்வுலகர் வாய்ப்பதர் தூற்ற  
வைத்தல்உன் மரபல என்றாள்  
வலிந்தெனைக் கலந்த வள்ளலே என்றாள்  
வரத்தினால் நான்பெற்ற மகளே.  
  
**9.** ஒன்றிலேன் பிறிதொன் றுன்னருட் சோதி   
ஒன்றுற ஒன்றினேன் என்றாள்  
நன்றிலேன் எனினும் நின்திரு வடியை  
நம்பினேன் நயந்தருள் என்றாள்  
குன்றிலே இருத்தற் குரியநான் துயரக்  
குழியிலே இருந்திடேன் என்றாள்  
மன்றிலே நடஞ்செய் வள்ளலே என்றாள்  
வரத்தினால் நான்பெற்ற மகளே.  
  
**10.** ஆடிய பாதத் தழகன்என் றனைத்தான்   
அன்பினால் கூடினன் என்றாள்  
கோடிமா தவங்கள் புரியினும் பிறர்க்குக்  
கூடுதல் கூடுமோ என்றாள்  
பாடிய படிஎன் கருத்தெலாம் நிரப்பிப்  
பரிசெலாம் புரிந்தனன் என்றாள்  
வாடிய உளமும் தளிர்த்தனன் என்றாள்  
வரத்தினால் நான்பெற்ற மகளே.  
  
  
  
ஆறாம் திருமுறை / Sixth Thirumurai  
  
##  076\. பாங்கி தலைவிபெற்றி உரைத்தல்  
pāṅki talaivipeṟṟi uraittal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அம்மதவேள் கணைஒன்றோ ஐங்கணையும் விடுத்தான்   
அருள்அடையும் ஆசையினால் ஆருயிர்தான் பொறுத்தாள்  
இம்மதமோ சிறிதும்இலாள் கலவியிலே எழுந்த  
ஏகசிவ போகவெள்ளத் திரண்டுபடாள் எனினும்  
எம்மதமோ எக்குலமோ என்றுநினைப் புளதேல்  
இவள்மதமும் இவள்குலமும் எல்லாமும் சிவமே  
சம்மதமோ தேவர்திரு வாய்மலர வேண்டும்  
சபையில்நடம் புரிகின்ற தனிப்பெரிய துரையே.  
  
**2.** அங்கலிட்ட285 களத்தழகர் அம்பலவர் திருத்தோள்   
ஆசையெனும் பேய்அகற்றல் ஆவதிலை எனவே  
பொங்கலிட்ட தாயர்முகம் தொங்கலிட்டுப் போனார்  
பூவைமுகம் பூமுகம்போல் பூரித்து மகிழ்ந்தாள்  
எங்களிட்டம் திருவருள்மங் கலஞ்சூட்டல் அன்றி  
இரண்டுபடா தொன்றாக்கி இன்படைவித் திடவே  
தங்களிட்டம் யாதுதிரு வாய்மலர வேண்டும்  
சபையில்நடம் புரிகின்ற தனிப்பெரிய துரையே.  
  
**3.** பனம்பழமே எனினும்இந்தப் பசிதவிர்த்தால் போதும்   
பாரும்எனப் பகர்கின்ற பாவையர்போல் பகராள்  
இனம்பழமோ கங்கலந்தாள் சிவானுபவத் தல்லால்  
எந்தஅனு பவங்களிலும் இச்சைஇல்லாள் அவர்தம்  
மனம்பழமோ காயோஎன் றறிந்துவர விடுத்தாள்  
மற்றவர்போல் காசுபணத் தாசைவைத்து வருந்தாள்  
தனம்பழமோ தேவர்திரு வாய்மலர வேண்டும்  
சபையில்நடம் புரிகின்ற தனிப்பெரிய துரையே.  
  
**4.** புல்லவரே பொய்உலக போகம்உற விழைவார்   
புண்ணியரே சிவபோகம் பொருந்துதற்கு விழைவார்  
கல்லவரே மணிஇவரே என்றறிந்தாள் அதனால்  
கனவிடையும் பொய்யுறவு கருதுகிலாள் சிறிதும்  
நல்லவரே எனினும்உமை நாடாரேல் அவரை  
நன்குமதி யாள்இவளை நண்ணஎண்ணம் உளதோ  
வல்லவரே நுமதுதிரு வாய்மலர வேண்டும்  
வயங்குதிரு மணிமன்றில் வாழ்பெரிய துரையே.  
  
**5.** தத்துவரும் தத்துவஞ்செய் தலைவர்களும் பிறரும்   
தனித்தனியே வலிந்துவந்து தன்எதிர்நிற் கின்றார்  
எத்துணையும் மற்றவரை ஏறெடுத்துப் பாரான்  
இருவிழிகள் நீர்சொரிவாள் என்னுயிர்நா யகனே  
ஒத்துயிரில் கலந்துகொண்ட உடையாய்என் றுமையே  
ஓதுகின்றாள் இவள்அளவில் உத்தமரே உமது  
சித்தம்எது தேவர்திரு வாய்மலர வேண்டும்  
சிற்சபையில் பொற்சபையில் திகழ்பெரிய துரையே.  
  
**6.** அன்னையைக்கண் டம்மாநீ அம்பலத்தென் கணவர்   
அடியவளேல் மிகவருக அல்லள்எனில் இங்கே  
என்னைஉனக் கிருக்கின்ற தேகுகஎன் றுரைப்பாள்  
இச்சைஎலாம் உம்மிடத்தே இசைந்தனள்இங் கிவளை  
முன்னையள்என் றெண்ணாதீர் தாழ்த்திருப்பீர் ஆனால்  
முடுகிஉயிர் விடுத்திடுவாள் கடுகிவரல் உளதேல்  
மன்னவரே உமதுதிரு வாய்மலர வேண்டும்  
வயங்குதிரு மணிமன்றில் வாழ்பெரிய துரையே.  
  
**7.** கரவறியா அம்பலத்தென் கணவரைக்கண் டலது   
கண்துயிலேன் உண்டிகொளேன் களித்தமரேன் என்பாள்  
இரவறியாள் பகலறியாள் எதிர்வருகின் றவரை  
இன்னவர்என் றறியாள்இங் கின்னல்உழக் கின்றாள்  
வரவெதிர்பார்த் துழல்கின்றாள் இவள்அளவில் உமது  
மனக்கருத்தின் வண்ணம்எது வாய்மலர வேண்டும்  
விரவும்ஒரு கணமும்இனித் தாழ்க்கில்உயிர் தரியாள்  
மெய்ப்பொதுவில் நடம்புரியும் மிகப்பெரிய துரையே.  
  
**8.** ஊராசை உடலாசை உயிர்பொருளின் ஆசை   
உற்றவர்பெற் றவராசை ஒன்றுமிலாள் உமது  
பேராசைப் பேய்பிடித்தாள் கள்ளுண்டு பிதற்றும்  
பிச்சிஎனப் பிதற்றுகின்றாள் பிறர்பெயர்கேட் டிடிலோ  
நாராசஞ் செவிபுகுந்தால் என்னநலி கின்றாள்  
நாடறிந்த திதுஎல்லாம் நங்கைஇவள் அளவில்  
நீர்ஆசைப் பட்டதுண்டேல் வாய்மலர வேண்டும்  
நித்தியமா மணிமன்றில் நிகழ்பெரிய துரையே.  
  
**9.** என்னுயிரில் கலந்துகொண்டார் வரில்அவர்தாம் இருக்க   
இடம்புனைக என்கின்றாள் இச்சைமய மாகித்  
தன்னுயிர்தன் உடல்மறந்தாள் இருந்தறியாள் படுத்தும்  
தரித்தறியாள் எழுந்தெழுந்து தனித்தொருசார் திரிவாள்  
அன்னமுண அழைத்தாலும் கேட்பதிலாள் உலகில்  
அணங்கனையார் அதிசயிக்கும் குணங்கள்பல பெற்றாள்  
மின்னிவளை விழைவதுண்டேல் வாய்மலர வேண்டும்  
மெய்ப்பொதுவில் நடம்புரியும் மிகப்பெரிய துரையே.  
  
**10.** அம்பலத்தே நடம்புரியும் எனதுதனித் தலைவர்   
அன்புடன்என் உளங்கலந்தே அருட்பெருஞ்சோ தியினால்  
தம்பலத்தே பெரும்போகந் தந்திடுவார் இதுதான்  
சத்தியஞ்சத் தியமதனால் சார்ந்தவர்தாம் இருக்க  
எம்பலத்தே மலரணையைப் புனைகஎனப் பலகால்  
இயம்புகின்றாள் இவள்அளவில் இசைந்துநும தருளாம்  
செம்பலத்தே உறுதருணம் வாய்மலர வேண்டும்  
சிற்சபைபொற் சபைஓங்கித் திகழ்பெரிய துரையே.  
  
  
  
  * * * *  
  
  * 285\. அங்கு அல் எனப்பிரித்து அவ்விடத்துஇருள் எனப் பொருள்கொள்க - முதற்பதிப்பு.இருள் - நஞ்சு.  
  
ஆறாம் திருமுறை / Sixth Thirumurai  
  
##  077\. தலைவி தலைவன் செயலைத் தாய்க் குரைத்தல்  
talaivi talaivaṉ seyalait tāyk kuraittal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அன்னப்பார்ப் பால்365அழ காம்நிலை யூடே   
அம்பலம் செய்துநின் றாடும் அழகர்  
துன்னப்பார்த் தென்னுயிர்த் தோழியும் நானும்  
சூதாடு கின்றஅச் சூழலில் வந்தே  
உன்னைப்பார்த் துன்னுள்ளே என்னைப்பா ராதே  
ஊரைப்பார்த் தோடி உழல்கின்ற பெண்ணே  
என்னைப்பார் என்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**2.** அதுபா வகமுகத் தானந்த நாட்டில்   
அம்பலம் செய்துநின் றாடும் அழகர்  
விதுபா வகமுகத் தோழியும் நானும்  
மெய்ப்பா வனைசெய்யும் வேளையில் வந்து  
பொதுபா வனைசெய்யப் போகாதோ பெண்ணே  
பொய்ப்பா வனைசெய்து கைப்பானேன் ஐயோ  
இதுபாவம் என்கின்றார் என்னடிஅம்மா  
என்கை பிடிக்கின்றார் என்னடி அம்மா.  
  
**3.** அறங்காதல் செய்தேனை ஆண்டுகொண் டிங்கே   
அருட்பெருஞ் சோதியாய் ஆடும் அழகர்  
உறங்காத வண்ணஞ்சிற் றம்பலம பாடி  
உதிக்கின்ற ஒண்மையில் துதிக்கின்ற போது  
புறங்காதல் செய்வார்போல் செய்யாதே பெண்ணே  
பொற்கம்பம் ஏறினை சொர்க்கம்அங் கப்பால்  
இறங்காதே என்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**4.** அந்நாள்வந் தென்றனை ஆண்டருள் செய்த   
அய்யர் அமுதர்என் அன்பர் அழகர்  
நன்னாள் கழிக்கின்ற நங்கைய ரோடு  
நான்அம் பலம்பாடி நண்ணுறும் போது  
பின்னாள்என் றெண்ணிப் பிதற்றாதே பெண்ணே  
பேரருட் சோதிப் பெருமணம் செய்நாள்  
இந்நாளே என்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**5.** தப்போது வார்உளம் சார்ந்திட உன்னார்   
சத்தியர் உத்தமர் நித்தம ணாளர்  
ஒப்போத ஒண்ணாத மெய்ப்போத மன்றின்  
உண்மையைப் பாடிநான் அண்மையில் நின்றேன்  
அப்போதென் றெண்ணி அயர்ந்திடேல் பெண்ணே  
அன்புடை நின்னையாம் இன்புறக் கூடல்  
இப்போதே என்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**6.** மெய்க்குலம் போற்ற விளங்கு மணாளர்   
வித்தகர் அம்பலம் மேவும் அழகர்  
இக்குல மாதரும் யானும்என் நாதர்  
இன்னருள் ஆடல்கள் பன்னுறும் போது  
பொய்க்குலம் பேசிப் புலம்பாதே பெண்ணே  
பூரண நோக்கம் பொருந்தினை நீதான்  
எக்குலம் என்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**7.** வெம்மத நெஞ்சிடை மேவுற உன்னார்   
வெம்பல மாற்றும்என் அம்பல வாணர்  
சம்மத மாமட வார்களும் நானும்  
தத்துவம் பேசிக்கொண் டொத்துறும் போது  
இம்மதம் பேசி இறங்காதே பெண்ணே  
ஏகசி வோகத்தை எய்தினை நீதான்  
எம்மதம் என்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**8.** பாரொடு விண்ணும் படைத்தபண் பாளர்   
பற்றம் பலத்தார்சொல் சிற்றம் பலத்தார்  
வாரிடு கொங்கையர் மங்கைய ரோடே  
மன்றகம் பாடி மகிழ்கின்ற போது  
ஏருடம் பொன்றென எண்ணேல்நீ பெண்னே  
எம்முடம் புன்னை366 இணைந்திங் கெமக்கே  
ஈருடம் பென்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**9.** மறப்பற்ற நெஞ்சிடை வாழ்கின்ற வள்ளல்   
மலப்பற் றறுத்தவர் வாழ்த்து மணாளர்  
சிறப்புற்ற மங்கையர் தம்மொடு நான்தான்  
சிற்றம் பலம்பாடிச் செல்கின்ற போது  
புறப்பற் றகற்றத் தொடங்காதே பெண்ணே  
புலைஅகப் பற்றை அறுத்தாய் நினக்கே  
இறப்பற்ற தென்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
**10.** ஆறெனும் அந்தங்கள் ஆகிஅன் றாகும்   
அம்பலத் தாடல்செய் ஆனந்த சித்தர்  
தேறறி வாகிச் சிவானு பவத்தே  
சின்மய மாய்நான் திளைக்கின்ற போது  
மாறகல் வாழ்வினில் வாழ்கின்ற பெண்ணே  
வல்லவள் நீயேஇம் மாநிலை மேலே  
ஏறினை என்கின்றார் என்னடி அம்மா  
என்கை பிடிக்கின்றார் என்னடி அம்மா.  
  
  
  
  * * * *  
  
  * 365\. அன்னைப்பார்ப்பால் - ஆ. பா. பதிப்பு.  
  * 366\. எம்முடம் பும்மை - ஆ. பா. பதிப்பு.,  
  
ஆறாம் திருமுறை / Sixth Thirumurai  
  
##  078\. தலைவி வருந்தல்  
talaivi varuntal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** பருவமிலாக் குறையாலோ பகுதிவகை யாலோ   
பழக்கமிலா மையினாலோ படிற்றுவினை யாலோ  
இருவகைமா யையினாலோ ஆணவத்தி னாலோ  
என்னாலோ பிறராலோ எதனாலோ அறியேன்  
சருவல்ஒழிந் தென்மனமாம் பாங்கிபகை யானாள்  
தனித்தபரை எனும்வளர்த்த தாயும்முகம் பாராள்  
நிருவமடப் பெண்களெலாம் வலதுகொழிக் கின்றார்  
நிபுணர்எங்கள் நடராயர் நினைவைஅறிந் திலனே.  
  
**2.** அம்பலத்தே திருநடஞ்செய் அடிமலர்என் முடிமேல்   
அணிந்திடமுன் சிலசொன்னேன் அதனாலோ அன்றி  
எம்பலத்தே எம்மிறைவன் என்னைமணம் புரிவான்  
என்றுசொன்னேன் இதனாலோ எதனாலோ அறியேன்  
வம்பிசைத்தேன் எனஎனது பாங்கிபகை யானாள்  
வளர்த்தெடுத்த தனித்தாயும் மலர்ந்துமுகம் பாராள்  
நிம்பமரக் கனியானார் மற்றையர்கள் எல்லாம்  
நிபுணர்எங்கள் நடராயர் நினைவைஅறிந் திலனே.  
  
**3.** கண்ணுறங்கேன் உறங்கினும்என் கணவரொடு கலக்கும்   
கனவன்றி இலைஎன்றேன் அதனாலோ அன்றி  
எண்ணுறங்கா நிலவில்அவர் இருக்குமிடம் புகுவேன்  
என்றுரைத்தேன் இதனாலோ எதனாலோ அறியேன்  
பெண்ணடங்காள் எனத்தோழி பேசிமுகங் கடுத்தாள்  
பெருந்தயவால் வளர்த்தவளும் வருந்தயலாள் ஆனாள்  
மண்ணடங்காப் பழிகூறி மற்றவர்கள் இருந்தார்  
வள்ளல்நட ராயர்திரு வுள்ளம்அறிந் திலனே.  
  
**4.** எல்லாஞ்செய் வல்லதுரை என்கணவர் என்றால்   
எனக்கும்ஒன்று நினக்கும்ஒன்றா என்றஅத னாலோ  
இல்லாமை எனக்கில்லை எல்லார்க்குந் தருவேன்  
என்றுசொன்னேன் இதனாலோ எதனாலோ அறியேன்  
கல்லார்போல் என்னைமுகம் கடுத்துநின்றாள் பாங்கி  
களித்தெடுத்து வளர்த்தவளும் கலந்தனள்அங் குடனே  
செல்லாமை சிலபுகன்று சிரிக்கின்றார் மடவார்  
சித்தர்நட ராயர்திருச் சித்தமறிந் திலனே.  
  
**5.** இச்சைஎலாம் வல்லதுரை என்னைமணம் புரிந்தார்   
ஏடிஎனக் கிணைஎவர்கள் என்றஅத னாலோ  
எச்சமயத் தேவரையும் இனிமதிக்க மாட்டேன்  
என்றுசொன்னேன் இதனாலோ எதனாலோ அறியேன்  
நச்சுமரக் கனிபோலே பாங்கிமனங் கசந்தாள்  
நயந்தெடுத்து வளர்த்தவளும் கயந்தெடுப்புப் புகன்றாள்  
அச்சமிலாள் இவள்என்றே அலர்உரைத்தார் மடவார்  
அண்ணல்நட ராயர்திரு எண்ணம்அறிந் திலனே.  
  
**6.** வஞ்சமிலாத் தலைவருக்கே மாலையிட்டேன் எல்லா   
வாழ்வும்என்றன் வாழ்வென்றேன் அதனாலோ அன்றி  
எஞ்சலுறேன் மற்றவர்போல் இறந்துபிறந் துழலேன்  
என்றுசொன்னேன் இதனாலோ எதனாலோ அறியேன்  
அஞ்சுமுகங் காட்டிநின்றாள் பாங்கிஎனை வளர்த்த  
அன்னையும்அப் படியாகி என்னைமுகம் பாராள்  
நெஞ்சுரத்த பெண்களெலாம் நீட்டிநகைக் கின்றார்  
நிருத்தர்நட ராயர்திருக் கருத்தைஅறிந் திலனே.  
  
**7.** அன்னமுண அழைத்தனர்நான் ஆடும்மல ரடித்தேன்   
அருந்துகின்றேன் எனஉரைத்தேன் அதனாலோ அன்றி  
என்னுயிர்நா யகனொடுநான் அணையும்இடம் எங்கே  
என்றுரைத்தேன் இதனாலோ எதனாலோ அறியேன்  
துன்னுநெறிக் கொருதுணையாம் தோழிமனங் கசந்தாள்  
துணிந்தெடுத்து வளர்த்தவளும் சோர்ந்தமுகம் ஆனாள்  
நென்னல்ஒத்த பெண்களெலாங் கூடிநகைக் கின்றார்  
நிபுணர்எங்கள் நடராயர் நினைவைஅறிந் திலனே.  
  
**8.** பொதுநடஞ்செய் துரைமுகத்தே தளதளஎன் றொளிரும்   
புன்னகைஎன் பொருள்என்றேன் அதனாலோ அன்றி  
இதுவரையும் வரக்காணேன் தடைசெய்தார் எவரோ  
எனப்புகன்றேன் இதனாலோ எதனாலோ அறியேன்  
புதுமுகங்கொண் டெனதுதனித் தோழிமனந் திரிந்தாள்  
புரிந்தெடுத்து வளர்த்தவளும் புதுமைசில புகன்றாள்  
மதுவுகந்து களித்தவர்போல் பெண்கள்நொடிக் கின்றார்  
வள்ளல்நட ராயர்திரு வுள்ளமறிந் திலனே.  
  
**9.** கண்கலந்த கள்வர்என்னைக் கைகலந்த தருணம்   
கரணம்அறிந் திலன்என்றேன் அதனாலோ அன்றி  
எண்கலந்த போகமெலாம் சிவபோகந் தனிலே  
இருந்ததென்றேன் இதனாலோ எதனாலோ அறியேன்  
விண்கலந்த மதிமுகந்தான் வேறுபட்டாள் பாங்கி  
வியந்தெடுத்து வளர்த்தவளும் வேறுசில புகன்றாள்  
பண்கலந்த மொழிமடவார் பழிகூற லானார்  
பத்தர்புகழ் நடராயர் சித்தம்அறிந் திலனே.  
  
**10.** மாடமிசை ஓங்குநிலா மண்டபத்தே மகிழ்ந்தேன்   
வள்ளலொடு நானென்றேன் அதனாலோ அன்றி  
ஈடறியாச் சுகம்புகல என்னாலே முடியா  
தென்றுரைத்தேன் இதனாலோ எதனாலோ அறியேன்  
ஏடவிழ்பூங் குழற்கோதைத் தோழுமுகம் புலர்ந்தாள்  
எனைஎடுத்து வளர்த்தவளும் இரக்கமிலாள் ஆனாள்  
நாடறியப் பெண்களெலாங் கூடிநகைக் கின்றார்  
நல்லநட ராயர்கருத் தெல்லைஅறிந் திலனே.  
  
**11.** கற்பூரம் மணக்கின்ற தென்மேனி முழுதும்   
கணவர்மணம் அதுவென்றேன் அதனாலோ அன்றி  
இற்பூவை அறியுமடி நடந்தவண்ணம் எல்லாம்  
என்றுரைத்தேன் இதனாலோ எதனாலோ அறியேன்  
பொற்பூவின் முகம்வியர்த்தாள் பாங்கிஅவ ளுடனே  
புரிந்தெடுத்து வளர்த்தவளும் கரிந்தமுகம் படைத்தாள்  
சொற்பூவைத் தொடுக்கின்றார் கால்கள்களை யாதே  
துன்னுநட ராயர்கருத் தெல்லைஅறிந் திலனே.  
  
**12.** மன்னுதிருச் சபைநடுவே மணவாள ருடனே   
வழக்காடி வலதுபெற்றேன் என்றஅத னாலோ  
இன்னும்அவர் வதனஇள நகைகாணச் செல்வேன்  
என்றுசொன்னேன் இதனாலோ எதனாலோ அறியேன்  
மின்னும்இடைப் பாங்கிஒரு விதமாக நடந்தாள்  
மிகப்பரிவால் வளர்த்தவளும் வெய்துயிர்த்துப் போனாள்  
அன்னநடைப் பெண்களெலாம் சின்னமொழி புகன்றார்  
அத்தர்நட ராயர்திருச் சித்தம்அறிந் திலனே.  
  
**13.** கள்ளுண்டாள் எனப்புகன்றீர் கனகசபை நடுவே   
கண்டதலால் உண்டதிலை என்றஅத னாலோ  
எள்ளுண்ட மற்றவர்போல் என்னைநினை யாதீர்  
என்றுரைத்தேன் இதனாலோ எதனாலோ அறியேன்  
உள்ளுண்ட மகிழ்ச்சிஎலாம் உவட்டிநின்றாள் பாங்கி  
உவந்துவளர்த் தவளும்என்பால் சிவந்தகண்ணள் ஆனாள்  
துள்ளுண்ட பெண்களெலாம் சூழ்ந்துநொடிக் கின்றார்  
சுத்தர்நட ராயர்திருச் சித்தம்அறிந் திலனே.  
  
**14.** காரிகையீர் எல்லீரும் காணவம்மின் எனது   
கணவர்அழ கினைஎன்றேன் அதனாலோ அன்றி  
ஏரிகவாத் திருவுருவை எழுதமுடி யாதே  
என்றுசொன்னேன் இதனாலோ எதனாலோ அறியேன்  
காரிகவாக் குழல்சோரக் கடுத்தெழுந்தாள் பாங்கி  
கண்பொறுத்து வளர்த்தவளும் புண்பொறுத்தாள் உளத்தே  
நேரிகவாப் பெண்கள்மொழிப் போர்இகவா தெடுத்தார்  
நிருத்தர்நட ராயர்திருக் கருத்தைஅறிந் திலனே.  
  
**15.** கண்ணேறு படும்எனநான் அஞ்சுகின்றேன் எனது   
கணவர்வடி வதுகாணற் கென்றஅத னாலோ  
எண்ணாத மனத்தவர்கள் காணவிழை கின்றார்  
என்றுரைத்தேன் இதனாலோ எதனாலோ அறியேன்  
நண்ணாரில் கடுத்தமுகம் தோழிபெற்றாள் அவளை  
நல்கிஎனை வளர்த்தவளும் மல்கியவன் படுத்தாள்  
பெண்ணாயம் பலபலவும் பேசுகின்றார் இங்கே  
பெரியநட ராயர்உள்ளப் பிரியம்அறிந் திலனே.  
  
**16.** கற்பூரம் கொணர்ந்துவம்மின் என்கணவர் வந்தால்   
கண்ணெச்சில் கழிக்கஎன்றேன் அதனாலோ அன்றி  
எற்பூத நிலையவர்தம் திருவடித்தா மரைக்கீழ்  
என்றுசொன்னேன் இதனாலோ எதனாலோ அறியேன்  
வற்பூத வனம்போன்றாள் பாங்கியவள் தனைமுன்  
மகிழ்ந்துபெற்றிங் கெனைவளர்த்தாள் வினைவளர்த்தாள் ஆனாள்  
விற்பூஒள் நுதல்மடவார் சொற்போர்செய் கின்றார்  
விண்ணிலவு நடராயர் எண்ணம்அறிந் திலனே.  
  
**17.** மனைஅணைந்த மலரணைமேல் எனைஅணைந்த போது   
வடிவுசுக வடிவானேன் என்றஅத னாலோ  
இனைவறியேன் முன்புரிந்த பெருந்தவம்என் புகல்வேன்  
என்றுரைத்தேன் இதனாலோ எதனாலோ அறியேன்  
புனைமுகம்ஓர் கரிமுகமாய்ப் பொங்கிநின்றாள் பாங்கி  
புழுங்குமனத் தவளாகி அழுங்குகின்றாள் செவிலி  
பனையுலர்ந்த ஓலைஎனப் பெண்கள்ஒலிக் கின்றார்  
பண்ணவர்என் நடராயர் எண்ணம்அறிந் திலனே.  
  
**18.** தாழ்குழலீர் எனைச்சற்றே தனிக்கவிட்டால் எனது   
தலைவரைக்காண் குவல்என்றேன் அதனாலோ அன்றி  
ஏழ்கடலிற் பெரிதன்றோ நான்பெற்ற இன்பம்  
என்றுரைத்தேன் இதனாலோ எதனாலோ அறியேன்  
கூழ்கொதிப்ப தெனக்கொதித்தாள் பாங்கிஎனை வளர்த்த  
கோதைமருண் டாடுகின்ற பேதைஎனல் ஆனாள்  
சூழ்மடந்தை மார்களெலாம் தூற்றிநகைக் கின்றார்  
சுத்தர்நட ராயர்திருச் சித்தம்அறிந் திலனே.  
  
**19.** தனித்தலைவர் வருகின்ற தருணம்இது மடவீர்   
தனிக்கஎனை விடுமின்என்றேன் அதனாலோ அன்றி  
இனித்தசுவை எல்லாம்என் கணவர்அடிச் சுவையே  
என்றுரைத்தேன் இதனாலோ எதனாலோ அறியேன்  
பனித்தகுளிர் காலத்தே சனித்தசலம் போன்றாள்  
பாங்கிஎனை வளர்த்தவளும் தூங்குமுகங் கொண்டாள்  
கனித்தபழம் விடுத்துமின்னார் காய்தின்னு கின்றார்  
கருத்தர்நட ராயர்திருக் கருத்தைஅறிந் திலனே.  
  
**20.** அரும்பொன்அனை யார்எனது துரைவரும்ஓர் சமயம்   
அகலநின்மின் அணங்கனையீர் என்றஅத னாலோ  
இரும்புமணம் ஆனாலும் இளகிவிடுங் கண்டால்  
என்றுரைத்தேன் இதனாலோ எதனாலோ அறியேன்  
கரும்பனையாள் பாங்கியும்நாய்க் கடுகனையாள் ஆனாள்  
களித்தென்னை வளர்த்தவளும் புளித்தின்றாள் ஒத்தாள்  
விரும்புகின்ற பெண்களெலாம் அரும்புகின்றார் அலர்தான்  
வித்தகர்என் நடராயர் சித்தம்அறிந் திலனே.  
  
**21.** மணவாளர் வருகின்ற தருணம்இது மடவீர்   
மறைந்திருமின் நீவிர்என்றேன் அதனாலோ அன்றி  
எணமேது நுமக்கெனைத்தான் யார்தடுக்கக் கூடும்  
என்றுரைத்தேன் இதனாலோ எதனாலோ அறியேன்  
குணநீடு பாங்கிஅவள் எம்மிறையை நினையார்  
குணங்கொண்டாள் வளர்த்தவளும் பணம்விண்டாள் ஆனாள்  
மணநீடு குழன்மடவார் குணநீடு கின்றார்  
வள்ளல்நட ராயர்திரு வுள்ளம்அறிந் திலனே.  
  
**22.** பதிவரும்ஓர் தருணம்இது நீவிர்அவர் வடிவைப்   
பார்ப்பதற்குத் தரமில்லீர் என்றஅத னாலோ  
எதிலும்எனக் கிச்சைஇல்லை அவரடிக்கண் அல்லால்  
என்றுரைத்தேன் இதனாலோ எதனாலோ அறியேன்  
மதிமுகத்தாள் பாங்கிஒரு விதிமுகத்தாள் ஆனாள்  
மகிழ்ந்தென்னை வளர்த்தவளும் இகழ்ந்துபல புகன்றாள்  
துதிசெய்மட மாதர்எலாம் சதிசெய்வார் ஆனார்  
சுத்தர்நட ராயர்திருச் சித்தம்அறிந் திலனே.  
  
**23.** மன்றாடுங் கணவர்திரு வார்த்தைஅன்றி உமது   
வார்த்தைஎன்றன் செவிக்கேறா தென்றஅத னாலோ  
இன்றாவி அன்னவர்க்குத் தனித்தஇடங் காணேன்  
என்றுரைத்தேன் இதனாலோ எதனாலோ அறியேன்  
முன்றானை அவிழ்ந்துவிழ முடுகிநடக் கின்றாள்  
முதற்பாங்கி வளர்த்தவளும் மதர்ப்புடன்செல் கின்றாள்  
ஒன்றாத மனப்பெண்கள் வென்றாரின் அடுத்தார்  
ஒருத்தநட ராயர்திருக் கருத்தைஅறிந் திலனே.  
  
**24.** கூடியஎன் கணவர்எனைக் கூடாமற் கலைக்கக்   
கூடுவதோ நும்மாலே என்றஅத னாலோ  
ஏடிஎனை அறியாரோ சபைக்குவரு வாரோ  
என்றுரைத்தேன் இதனாலோ எதனாலோ அறியேன்  
நாடியஎன் பாங்கிமன மூடிநின்று போனாள்  
நண்ணிஎனை வளர்த்தவளும் எண்ணியவா றிசைத்தாள்  
தேடியஆ யங்களெலாம் கூடிஉரைக் கின்றார்  
திருத்தர்நட ராயர்திருக் கருத்தைஅறிந் திலனே.  
  
  
  
ஆறாம் திருமுறை / Sixth Thirumurai  
  
##  079\. நற்றாய் செவிலிக்குக் கூறல்  
naṟṟāy sevilikkuk kūṟal  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** உணர்ந்தவர் தமக்கும் உணர்வரி யான்என்   
உள்ளகத் தமர்ந்தனன் என்றாள்  
அணிந்தனன் எனக்கே அருண்மண மாலை  
அதிசயம் அதிசயம் என்றாள்  
துணிந்துநான் தனித்த போதுவந் தென்கை  
தொட்டனன் பிடித்தனன் என்றாள்  
புணர்ந்தனன் கலந்தான் என்றுளே களித்துப்  
பொங்கினாள் நான்பெற்ற பொன்னே.  
  
**2.** தனிப்பெரும் பதியே என்பதி ஆகத்   
தவம்எது புரிந்ததோ என்றாள்  
அனித்தநீத் தெனைத்தான் அன்பினால் அணைத்தான்  
அதிசயம் அதிசயம் என்றாள்  
இனித்துயர் சிறிதும் அடைந்திடேன் என்றாள்  
எனக்கிணை யார்கொலோ என்றாள்  
சனிப்பிறப் பறுத்தேன் என்றுளே களிப்புத்  
ததும்பினாள் நான்பெற்ற தனியே.  
  
**3.** புண்ணிய பதியைப் புணர்ந்தனன் நான்செய்   
புண்ணியம் புகல்அரி தென்றாள்  
தண்ணிய மதியின் அமுதெனக் களித்த  
தயவைநான் மறப்பனோ என்றாள்  
எண்ணிய அனைத்தும் ஈந்தருள் கின்றான்  
என்னையோ என்னையோ என்றாள்  
அண்ணிய பேரா னந்தமே வடிவம்  
ஆயினாள் நான்பெற்ற அணங்கே.  
  
**4.** சத்திய ஞான சபாபதி எனக்கே   
தனிப்பதி ஆயினான் என்றாள்  
நித்திய வாழ்வு பெற்றுநான் இன்ப  
நிலைதனில் நிறைந்தனன் என்றாள்  
பித்தியல் உலகீர் காண்மினோ சித்திப்  
பேறெலாம் என்வசத் தென்றாள்  
எத்திசை யீரும் ஒத்திவண் வருக  
என்றனள் எனதுமெல் லியலே.  
  
**5.** திருமணிப் பொதுவில் ஒருபெரும் பதிஎன்   
சிந்தையில் கலந்தனன் என்றாள்  
பெருமையில் சிறந்தேன் என்பெருந் தவத்தைப்  
பேசுதல் அரிதரி தென்றாள்  
இருமையும் என்போல் ஒருமையில் பெற்றார்  
யாண்டுளர் யாண்டுளர் என்றாள்  
மருமலர் முகத்தே இளநகை துளும்ப  
வயங்கினாள் நான்பெற்ற மகளே.  
  
**6.** வள்ளலைப் புணர்ந்தேன் அம்மவோ இதுதான்   
மாலையோ காலையோ என்றாள்  
எள்ளலைத் தவிர்ந்தேன் உலகெலாம் எனக்கே  
ஏவல்செய் கின்றன என்றாள்  
தெள்ளமு தருந்தி அழிவிலா உடம்பும்  
சித்தியும் பெற்றனன் என்றாள்  
துள்ளிய மடவீர் காண்மினோ என்றாள்  
சோர்விலாள் நான்பெற்ற சுதையே.  
  
**7.** கனகமா மன்றில் நடம்புரி பதங்கள்   
கண்டனன் கண்டனன் என்றாள்  
அனகசிற் சபையில் ஒருபெரும் பதிஎன்  
அன்பிலே கலந்தனன் என்றாள்  
தினகர சோமாக் கினிஎலாம் எனக்கே  
செயல்செயத் தந்தனன் என்றாள்  
தனகரத் தெனைத்தான் தழுவினான் என்றாள்  
தவத்தினால் பெற்றநம் தனியே.  
  
**8.** கொடிப்பெரு மணிப்பொற் கோயில்என் உளமாக்   
கொண்டுவந் தமர்ந்தனன் என்றாள்  
கடிப்புது மலர்ப்பூங் கண்ணிவேய்ந் தெனைத்தான்  
கடிமணம் புரிந்தனன் என்றாள்  
ஒடிப்பற எல்லாம் வல்லதோர் சித்தாம்  
ஒளிஎனக் களித்தனன் என்றாள்  
இடிப்பொடு நொடித்தீர் காண்மினோ என்றாள்  
என்தவத் தியன்றமெல் லியலே.  
  
**9.** வாழிமா மணிமன் றிறைவனே எனக்கு   
மாலைவந் தணிந்தனன் என்றாள்  
ஊழிதோ றூழி உலவினும் அழியா  
உடம்பெனக் களித்தனன் என்றாள்  
ஆழிசூழ் உலகோ டண்டங்கள் அனைத்தும்  
அளிக்கஎன் றருளினான் என்றாள்  
ஏழியன் மாட மிசையுற வைத்தான்  
என்றனள் எனதுமெல் லியலே.  
  
**10.** ஏலுநன் மணிமா மன்றருட் சோதி   
என்னுளத் தமர்ந்தனன் என்றாள்  
பாலும்இன் சுவையும் போன்றென தாவி  
பற்றினன் கலந்தனன் என்றாள்  
சாலும்எவ் வுலகும் தழைக்கஎன் தனக்கே  
சத்தியை அளித்தனன் என்றாள்  
மேலும்எக் காலும் அழிவிலேன் என்றாள்  
மிகுகளிப் புற்றனள் வியந்தே.  
  
  
  
ஆறாம் திருமுறை / Sixth Thirumurai  
  
##  080\. திருவடிப் பெருமை  
tiruvaṭip perumai  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** திருவாளர் கனகசபைத் திருநடஞ்செய் தருள்வார்   
தேவர்சிகா மணிஎனக்குத் திருமாலை கொடுத்தார்  
உருவாளர் அருவாகி ஒளியாகி வெளியாய்  
ஓங்குகின்றார் என்னுடைய உயிர்த்துணைவர் அவர்தம்  
பெருவாய்மைத் திறம்சிறிதும் பேசமுடி யாதே  
பேசுவதார் மறைகளெலாம் கூசுகின்ற என்றால்  
துருவாமல் இங்கெனக்குக் கிடைத்ததைஎன் சொல்வேன்  
சொல்லளவல் லாதசுகம் தோன்றுவதென் தோழி.  
  
**2.** அருளாளர் பொற்பொதுவில் அற்புதநா டகஞ்செய்   
ஆனந்த வண்ணர்எனை ஆளுடையார் சிறியேன்  
தெருளாத பருவத்தே தெருட்டிமணம் புரிந்த  
சீராளர் அவர்பெருமைத் திறத்தைஎவர் புகல்வார்  
மருளாத ஆகமங்கள் மாமறைகள் எல்லாம்  
மருண்டனவே என்னடிஎன் மனவாக்கின் அளவோ  
இருளாமை என்றுறுமோ அன்றுசிறி துரைப்பேன்  
என்னவும்நாண் ஈர்ப்பதிதற் கென்புரிவேன் தோழி.  
  
**3.** செம்பவளத் திருமலையோ மாணிக்க விளக்கோ   
செழுஞ்சோதித் தனிப்பிழம்போ செவ்வண்ணத் திரளோ  
அம்பதுமத் திருவிளங்கும் அகலத்தான் பிரமன்  
அரன்முதலோர் ஐவர்களும் அப்பால்நின் றோரும்  
எம்பரம்என் றெம்பெருமான் புறவண்ணம் எதுவோ  
என்பாரேல் அகவண்ணம் யார்உரைக்க வல்லார்  
தம்பரம்என் றென்னைஅன்று மணம்புரிந்தார் கனக  
சபைநாதர் அவர்பெருமை சாற்றுவதென் தோழி.  
  
**4.** தேவர்களோ சித்தர்களோ சீவன்முத்தர் தாமோ   
சிறந்தமுனித் தலைவர்களோ செம்பொருள்கண் டோரோ  
மூவர்களோ அறுவர்களோ முதற்சத்தி அவளோ  
முன்னியநம் பெருங்கணவர் தம்இயலை உணர்ந்தோர்  
யாவர்களும் அல்லஎன்றால் யான்உணர்ந்து சொல்ல  
அமையுமோ ஒருசிறிதும் அமையாது கண்டாய்  
ஆவலொடும் அன்பர்தொழக் கனகசபை நடிப்பார்  
அவர்பெருமை எவ்விதத்தும் அவர்அறிவார் தோழி.  
  
**5.** பதிஉடையார் கனகசபா பதிஎனும்பேர் உடையார்   
பணம்பரித்த360 வரையர்என்னை மணம்புரிந்த கணவர்  
விதியுடையார் ஏத்தநின்ற துதிஉடையார் ஞான  
விளக்கனைய மெய்உடையார் வெய்யவினை அறுத்த  
மதிஉடையார் தமக்கருளும் வண்கைபெரி துடையார்  
மங்கைசிவ காமவல்லி மணவாளர் முடிமேல்  
நதிஉடையார் அவர்பெருமை மறைக்கும்எட்டா தென்றால்  
நான்உரைக்க மாட்டுவனோ நவிலாய்என் தோழி.  
  
**6.** வெடித்தளிந்த முக்கனியின் வடித்தரசந் தனிலே   
விரும்புறநின் றோங்கியசெங் கரும்பிரதம் கலந்து  
தடித்தசெழும் பாற்பெய்து கோற்றேன்விட் டதனைத்  
தனித்தபரா அமுதத்தில் தான்கலந்துண் டாற்போல்  
இடித்திடித்தென் உளமுழுதும் தித்திக்கும் வார்த்தை  
இனிதுரைத்து மணம்புரிந்த என்னுயிர்நா யகர்வான்  
பொடித்திருமே னியர்நடனம் புரிகின்றார் அவர்தம்  
புகழ்உரைக்க வல்லேனோ அல்லேன்காண் தோழி.  
  
**7.** திருச்சிற்றம் பலத்தின்பத் திருஉருக்கொண் டருளாம்   
திருநடஞ்செய் தருளுகின்ற திருவடிகள் இரண்டும்  
அருச்சிக்கும் பேரன்பர் அறிவின்கண் அறிவாய்  
அவ்வறிவில் விளைந்தசிவா னந்தஅமு தாகி  
உருச்சிக்கும் பரநாதத் தலங்கடந்தப் பாற்சித்  
துருவுகடந் திருக்கும்என உணர்ந்தோர்சொல் வாரேல்  
பெருச்சித்தெல் லாம்வல்ல நடராஜப் பெருமான்  
பெருமையையாம் பேசுவதென் பேசாய்என் தோழி.  
  
**8.** நாதவரை சென்றுமறை ஓர்அனந்தம் கோடி   
நாடிஇளைத் திருந்தனஆ கமங்கள் பரநாத  
போதவரை போந்துபல முகங்கொண்டு தேடிப்  
புணர்ப்பறியா திருந்தனஎன் றறிஞர்புகல் வாரேல்  
பாதவரை வெண்­று படிந்திலங்கச் சோதிப்  
படிவம்எடுத் தம்பலத்தே பரதநடம் புரியும்  
போதவரைக் காண்பதலால் அவர்பெருமை என்னால்  
புகலவச மாமோநீ புகலாய்என் தோழி.  
  
**9.** பரைஇருந்த வெளிமுழுதும் பரவிஅப்பால் பரையின்   
பரமாகி அப்பரத்தில் பரம்பரமாய் விளங்கித்  
திரைகடந்த திருவெளியில் ஆனந்தா தீதத்  
திருநடஞ்செய் யாதுசெயும் திருவடிகள் என்றே  
புரைகடந்தோர் புகல்கின்றார் கேட்கின்றோம் என்றால்  
புண்ணியர்என் தனித்தலைவர் புனிதநட ராஜர்  
வரைகடந்த திருத்தோள்மேல் திருநீற்றர் அவர்தம்  
வாய்மைசொல வல்லேனோ அல்லேன்காண் தோழி.  
  
**10.** ஏய்ப்பந்தி வண்ணர்என்றும் படிகவண்ணர் என்றும்   
இணையில்ஒளி உருவர்என்றும் இயல்அருவர் என்றும்  
வாய்ப்பந்தல் இடுதலன்றி உண்மைசொல வல்லார்  
மண்ணிடத்தும் விண்ணிடத்தும் மற்றிடத்தும் இலையே  
காய்ப்பந்த மரம்என்று கண்டுசொல்வ தன்றிக்  
காய்த்தவண்ணம் பூத்தவண்ணம் கண்டுகொள மாட்டாத்  
தாய்ப்பந்த உணர்வுடையேன் யானோசிற் சபையில்  
தனிமுதல்வர் திருவண்ணம் சாற்றவல்லேன் தோழி.  
  
**11.** கலைக்கடலைக் கடந்தமுனிக் கணங்களும்மும் மலமாம்   
கரிசகன்ற யோகிகளும் கண்டுகொள மாட்டா  
தலைக்கடலில் துரும்பாகி அலைகின்றார் மன்றுள்  
ஆடுகின்றார் என்பதலால் அவர்வண்ணம் அதுவும்  
நிலைக்குரிய திருச்சபையின் வண்ணமும்அச் சபைக்கண்  
நிருத்தத்தின் வண்ணமும்இந் நீர்மையன என்றே  
மலைக்குநிறை கண்டாலும் காணவொணா தம்ம  
வாய்ப்பதர்கள் தூற்றுவதில் வரும்பயன்என் தோழி.  
  
**12.** சிதமலரோ சுகமலரும் பரிமளிக்க ஓங்கும்   
திருச்சிற்றம் பலநடுவே திருநடனம் புரியும்  
பதமலரோ பதமலரில் பாதுகையோ அவையில்  
படிந்ததிருப் பொடியோஅப் பொடிபடிந்த படியோ  
இதமலரும் அப்படிமேல் இருந்தவரோ அவர்பேர்  
இசைத்தவரும் கேட்டவரும் இலங்குமுத்தர் என்றால்  
நிதமலரும் நடராஜப் பெருமான்என் கணவர்  
நிலைஉரைக்க வல்லார்ஆர் நிகழ்த்தாய்என் தோழி.  
  
**13.** சுத்தமுற்ற ஐம்பூத வெளிகரண வெளிமேல்   
துலங்குவெளி துரியவெளி சுகவெளியே முதலாம்  
இத்தகைய வெளிகளுள்ளே எவ்வெளியோ நடனம்  
இயற்றுவெளி என்கின்றார் என்றால்அவ் வெளியில்  
நித்தபரி பூரணமாய் ஆனந்த மயமாய்  
நிருத்தமிடும் எம்பெருமான் நிபுணநட ராயர்  
சித்துருவாம் திருவடியின் உண்மைவண்ணம் அறிந்து  
செப்புவதார் என்வசமோ செப்பாய்என் தோழி.  
  
**14.** காற்றுருவோ கனல்உருவோ கடவுள்உரு என்பார்   
காற்றுருவும் கனல்உருவும் கண்டுரைப்பீர் என்றால்  
வேற்றுருவே புகல்வர்அதை வேறொன்றால் மறுத்தால்  
விழித்துவிழித் தெம்போல்வார் மிகவும்மருள் கின்றார்  
தோற்றும்அந்தத் தத்துவமும் தோற்றாத்தத் துவமும்  
துரிசாக அவைகடந்த சுகசொருபம் ஆகி  
மாற்றமனம் உணர்வுசெல்லாத் தலத்தாடும் பெருமான்  
வடிவுரைக்க வல்லவரார் வழுத்தாய்என் தோழி.  
  
**15.** நாதமட்டும் சென்றனம்மேல் செல்லவழி அறியேம்   
நவின்றபர விந்துமட்டும் நாடினம்மேல் அறியேம்  
ஏதமிலாப் பரநாத எல்லைமட்டும் சென்றேம்  
இனிச்செல்ல வழிகாணேம் இலங்குபெருவெளிக்கே  
ஆதரவில் சென்றனம்மேல் செல்லவழி தெரியேம்  
அம்மம்ம என்றுமறை ஆகமங்கள் எல்லாம்  
ஓதநின்ற திருநடனப் பெருமானார் வடிவின்  
உண்மைசொல வல்லவரார் உரையார்என் தோழி.  
  
**16.** தோன்றுசத்தி பலகோடி அளவுசொல ஒண்ணாத்   
தோற்றுசத்தி பலகோடித் தொகைஉரைக்க முடியா  
சான்றுலகம் தோற்றுவிக்கும் சத்திபல கோடி  
தனைவிளம்பல் ஆகாஅச் சத்திகளைக் கூட்டி  
ஏன்றவகை விடுக்கின்ற சத்திபல கோடி  
இத்தனைக்கும் அதிகாரி என்கணவர் என்றால்  
ஆன்றமணி மன்றில்இன்ப வடிவாகி நடிக்கும்  
அவர்பெருமை எவர்உரைப்பார் அறியாய்என் தோழி.  
  
**17.** தோற்றம்ஒன்றே வடிவொன்று வண்ணம்ஒன்று விளங்கும்   
சோதிஒன்று மற்றதனில் துலங்கும்இயல் ஒன்று  
ஆற்றஅதில் பரமாய அணுஒன்று பகுதி  
அதுஒன்று பகுதிக்குள் அமைந்தகரு ஒன்று  
ஏற்றமிக்க அக்கருவுள் சத்திஒன்று சத்திக்  
கிறைஒன்றாம் இத்தனைக்கும் என்கணவர் அல்லால்  
ஆற்றமற்றோர் அதிகாரி இல்லையடி மன்றில்  
ஆடும்அவர் பெருந்தகைமை யார்உரைப்பார் தோழி.  
  
**18.** ஒருமைபெறு தோற்றம்ஒன்று தத்துவம்பல் வேறு   
ஒன்றின்இயல் ஒன்றிடத்தே உற்றிலஇங் கிவற்றை  
இருமையினும் மும்மைமுதல் எழுமையினும் கூட்டி  
இலங்கியசிற் சத்திநடு இரண்டொன்றென் னாத  
பெருமைபெற்று விளங்கஅதின் நடுஅருள்நின் றிலங்கப்  
பெரியஅருள் நடுநின்று துரியநடம் புரியும்  
அருமைஎவர் கண்டுகொள்வர் அவர்பெருமை அவரே  
அறியாரே என்னடிநீ அறைந்தவண்ணம் தோழி.  
  
**19.** படைத்தபடைப் பொன்றதிலே பரம்அதிற்கா ரணமாம்   
பகுதிஅதில் பகுக்கின்ற பணிகள்பல பலவாம்  
புடைத்தஅவை புகுந்துலவும் புரம்ஒன்றப் புரத்தில்  
பூபதிஒன் றவர்க்குணர்த்தும் பூரணசித் தொன்று  
மிடைத்தஇவை எல்லாஞ்சிற் றம்பலத்தே நடிக்கும்  
மென்பதத்தோர் சிற்றிடத்து விளங்கிநிலை பெறவே  
அடைத்துமற்றிங் கிவைக்கெல்லாம் அப்புறத்தே நிற்பார்  
அவர்பெருமை எவர்அறிவார் அறியாய்நீ தோழி.  
  
**20.** சிருட்டிஒன்று சிற்றணுவில் சிறிததனில் சிறிது   
சினைத்தகர ணக்கருஅச் சினைக்கருவில் சிறிது  
வெருட்டியமான் அம்மானில் சிறிதுமதி மதியின்  
மிகச்சிறிது காட்டுகின்ற வியன்சுடர்ஒன் றதனில்  
தெருட்டுகின்ற சத்திமிகச் சிறிததனில் கோடித்  
திறத்தினில்ஓர் சிறிதாகும் திருச்சிற்றம் பலத்தே  
அருட்டிறத்தின் நடிக்கின்ற என்னுடைய தலைவர்  
அருட்பெருமை எவர்உரைப்பார் அறியாய்என் தோழி.  
  
**21.** நான்முகர்கள் மிகப்பெரியர் ஆங்கவரில் பெரியர்   
நாரணர்கள் மற்றவரின்361 நாடின்மிகப் பெரியர்  
வான்முகத்த உருத்திரர்கள் மற்றவரில் பெரியர்  
மயேச்சுரர்கள் சதாசிவர்கள் மற்றவரில் பெரியர்  
மீன்முகத்த விந்ததனில் பெரிததனில் நாதம்  
மிகப்பெரிது பரைஅதனில் மிகப்பெரியள் அவளின்  
ஆன்முகத்தில் பரம்பரந்தான் பெரிததனில் பெரிதாய்  
ஆடுகின்ற சேவடியார் அறிவார்காண் தோழி.  
  
**22.** மண்அனந்தங் கோடிஅள வுடையதுநீர் அதனில்   
வயங்கியநூற் றொருகோடி மேல்அதிகம் வன்னி  
எண்ணியஆ யிரம்அயுதம் கோடியின்மேல் இலக்கம்  
எண்பத்து நான்கதின்மேல் அதிகம்வளி யொடுவான்  
விண்ணளவு மூலமுயிர் மாமாயை குடிலை  
விந்தளவு சொலமுடியா திந்தவகை எல்லாம்  
அண்ணல்அடிச் சிறுநகத்தில் சிற்றகத்தாம் என்றால்  
அவர்பெருமை எவர்உரைப்பார் அறியாய்நீ தோழி.  
  
**23.** மண்ணாதி ஐம்பூத வகைஇரண்டின் ஒன்று   
வடிவுவண்ணம் இயற்கைஒரு வாலணுச்சத் தியலாய்க்  
கண்ணென்னும் உணர்ச்சிசெலாக் காட்சியவாய்க் நிற்பக்  
கருதும்அவைக் குட்புறங்கீழ் மேற்பக்கம் நடுவில்  
நண்ணிஒரு மூன்றைந்து நாலொடுமூன் றெட்டாய்  
நவமாகி மூலத்தின் நவின்றசத்திக் கெல்லாம்  
அண்ணுறும்ஓர் ஆதார சத்திகொடுத் தாடும்  
அடிப்பெருமை யார்அறிவார் அவர்அறிவார் தோழி.  
  
**24.** மண்பூத முதற்சத்தி வால்அணுவில் அணுவாய்   
மதித்தஅதன் உள்ஒளியாய் அவ்வொளிக்குள் ஒளியாய்  
எண்பூதத் தவ்வொளிக்குள் இலங்குவெளி யாய்அவ்  
வியல்வெளிக்குள் ஒருவெளியாய் இருந்தவெளி362 நடுவே  
பண்பூத நடம்புரியும் பதப்பெருமை எவரும்  
பகுத்துணர முடியாதேல் பதமலர்என் தலைமேல்  
நண்பூற வைத்தருளும் நடராஜப் பெருமான்  
நல்லசெயல் வல்லபம்ஆர் சொல்லுவர்காண் தோழி.  
  
**25.** வண்கலப்பில் சந்திசெயும் சத்தியுளே ஒருமை   
வயங்கொளிமா சத்திஅத னுள்ஒருகா ரணமாம்  
விண்கரண சத்திஅத னுள்தலைமை யாக  
விளங்குகுருச் சத்திஅதின் மெய்ம்மைவடி வான  
எண்குணமா சத்தி இந்தச் சத்திதனக் குள்ளே  
இறையாகி அதுஅதுவாய் இலங்கிநடம் புரியும்  
தண்கருணைத் திருவடியின் பெருமைஅறி வரிதேல்  
சாமிதிரு மேனியின்சீர் சாற்றுவதென் தோழி.  
  
**26.** பெரியஎனப் புகல்கின்ற பூதவகை எல்லாம்   
பேசுகின்ற பகுதியிலே வீசுகின்ற சிறுமை  
உரியபெரும் பகுதியும்அப் பகுதிமுதல் குடிலை  
உளங்கொள்பரை முதல்சத்தி யோகமெலாம் பொதுவில்  
துரியநடம் புரிகின்ற சோதிமலர்த் தாளில்  
தோன்றியதோர் சிற்றசைவால் தோன்றுகின்ற என்றால்  
அரியபெரும் பொருளாக நடிக்கின்ற தலைவர்  
அருட்பெருமை என்அளவோ அறியாய் என்தோழி.  
  
**27.** பொன்வண்ணப் பூதமுதல் தன்மைஉண்மை அகத்தே   
பொற்புறமாக் கருவிளக்கம் பொருந்தவெண்மை செம்மை  
தன்வண்ணப் பசுமையொடு கருமைகலப் பாகும்  
தன்மையினில் தன்மையதாய்த் தனித்ததற்கோர் முதலாய்  
மனவண்ணத் தொளிஉருவம் உயிர்ப்பினொடு தோன்ற  
வால்அணுக்கூட் டங்களைஅவ் வகைநிறுவி நடத்தும்  
மின்வண்ணத் திருச்சபையில் ஆடுகின்ற பதத்தின்  
மெய்வண்ணம் புகலுவதார் விளம்பாய்என் தோழி.  
  
**28.** பொற்புடைய ஐங்கருவுக் காதார கரணம்   
புகன்றஅறு கோடிஅவைக் காறிலக்கம் அவற்றுக்  
கற்புறும்ஓர் அறுபதினா யிரம்அவற்றுக் கடையா  
றாயிரமாங் கவற்றுக்கோர் அறுநூறிங் கிவைக்கே  
விற்பொலியும் அறுபதுமற் றிவைக்காறிங் கிந்த  
வியன்கரண சத்திகளை விரித்துவிளக் குவதாய்ச்  
சிற்பரமாய் மணிமன்றில் திருநடனம் புரியும்  
திருவடியின் பெருமைஎவர் செப்புவர்காண் தோழி.  
  
**29.** ஏற்றமுறும் ஐங்கருவுக் காதார கரணம்   
எழுகோடி ஈங்கிவற்றுக் கேழ்இலக்கம் இவைக்கே  
தோற்றமுறும் எழுபதினா யிரமிவற்றுக் கெழுமை  
துன்னியநூ றிவற்றினுக்குச் சொல்லும் எழுபதுதான்  
ஆற்றலுறும் இவைதமக்கோர் ஏழாம்இக் கரணம்  
அனைத்தினையும் தனித்தனியே தோற்றிநிலை பொருத்திச்  
சாற்றரிய வடிவுவண்ணம் சுவைப்பயன்உண் டாக்கும்  
சாமிதிரு வடிப்பெருமை சாற்றுவதார் தோழி.  
  
**30.** விளங்கியஐங் கருச்சத்தி ஓர்அனந்தங் கருவில்   
விளைகின்ற சத்திகள்ஓர் அனந்தம்விளை வெல்லாம்  
வளம்பெறவே தருகின்ற சத்திகள்ஓர் அனந்தம்  
மாண்படையத் தருவிக்கும் சத்திகள்ஓர் அனந்தம்  
உளங்கொளநின் றதிட்டிக்கும் சத்திகள்ஓர் அனந்தம்  
ஓங்கியஇச் சத்திகளைத் தனித்தனியே இயக்கித்  
தளங்கொளஈண் டவ்வவற்றிற் குட்புறம்நின் றொளிரும்  
சாமிதிரு வடிப்பெருமை சாற்றுவதார் தோழி.  
  
**31.** காணிகின்ற ஐங்கருவின் வித்தின்இயல் பலவும்   
கருதுறும்அங் குரத்தின்இயல் பற்பலவும் அடியின்  
மாணுகின்ற இயல்கள்பல பலப்பலவும் நடுவில்  
மன்னும்இயல் பலபலவும் பலப்பலவும் முடியின்  
பூணும்இயல் அனந்தவகை புரிந்தபல பலவும்  
பொருந்துவதாய் அவ்வவற்றின் புணர்க்கையுந்தான் ஆகி  
ஏணுகின்ற அவைகளுக்குட் பற்றாமல் நடிக்கும்  
எழிற்கருணைப் பதப்பெருமை இயம்புவதார் தோழி.  
  
**32.** விண்ணிடத்தே முதன்முப்பூ விரியஅதில் ஒருபூ   
வாயங்குசத்திக் கூட்டத்தால் வந்தனஓர் அனந்தம்  
பண்ணுறும்அத் தன்மையுளே திண்மை363 ஒருகோடி  
பலித்தசத்திக் கூட்டத்தால் பணித்தனஓர் அனந்தம்  
எண்ணுறும்இத் திண்மைகளும் இவற்றினது விகற்பம்  
எல்லாமும் தனித்தனிநின் றிலங்கநிலை புரிந்தே  
விண்ணென்னும் படிஅவற்றில் கலந்துகல வாது  
விளையாடும் அடிப்பெருமை விளம்புவதார் தோழி.  
  
**33.** விண்ணிடத்தே முதன்முப்பூ விரியஅதில் ஒருபூ   
விரியஅதின் மற்றொருபூ விரிந்திடஇவ் வைம்பூக்  
கண்ணிடத்தே பிறிதொருபூ கண்மலர அதிலே  
கட்டவிழ வேறொருபூ விட்டஎழு பூவும்  
பெண்ணிடத்தே நான்காகி ஆணிடத்தே மூன்றாய்ப்  
பிரிவிலவாய்ப் பிரிவுளவாய்ப் பிறங்கியுடல் கரணம்  
நண்ணிடத்தேர்ந் தியற்றிஅதின் நடுநின்று விளங்கும்  
நல்லதிரு வடிப்பெருமை சொல்லுவதார் தோழி.  
  
**34.** வண்பூவில் வடிவுபல வண்ணங்கள் பலமேல்   
மதிக்கும்இயல் பலஒளியின் வாய்மைபல ஒளிக்குள்  
நண்பூறும் சத்திபல சத்திகளுள் வயங்கும்  
நாதங்கள் பலநாத நடுவணைஓர் கலையில்  
பண்பாய நடங்கள்பல பலபெயர்ப்பும் காட்டும்  
பதிகள்பல இவைக்கெல்லாம் பதியாகிப் பொதுவில்  
கண்பாய இவற்றினொடு கலந்துகல வாமல்  
காணுகின்ற திருவடிச்சீர் கழறுவதார் தோழி.  
  
**35.** ஓங்கியஐம் பூஇவைக்குள் ஒன்றின்ஒன்று திண்மை   
உற்றனமற் றதுஅதுவும் பற்றுவன பற்றத்  
தாங்கியமா சத்திகளின் பெருங்கூட்டம் கலையாத்  
தன்மைபுரிந் தாங்காங்குத் தனித்தனிநின் றிலங்கித்  
தேங்கியபோ தவைகலையச் செய்கைபல புரிந்து  
திகழ்ஒளியாய் அருள்வெளியாய்த் திறவில்ஒளி364 வெளியில்  
பாங்குறநேர் விளங்குகின்ற திருவடியின் பெருமை  
பகுத்துரைத்து வல்லவரார் பகராய்என் தோழி.  
  
**36.** விரிந்திடும்ஐங் கருவினிலே விடயசத்தி அனந்த   
விதமுகங்கொண் டிலகஅவை விகிதவிகற் பாகிப்  
பிரிந்திடுமான் இலக்கணங்கள் பலகோடி பிரியாப்  
பெருஞ்சத்தி இலக்கணங்கள் பற்பலகோ டிகளாய்த்  
தெரிந்திடுநா னிலக்குள்ளே இருந்துவெளிப் படவும்  
செய்கைபல புரிகின்ற திறல்உடைத்தா ரகமேல்  
எரிந்திடுதீ நடுவெளிக்கண் இருந்ததிரு வடியின்  
எல்லையையார் சொல்லவல்லார் இயம்பாய்என் தோழி.  
  
**37.** தோன்றியஐங் கருவினிலே சொல்லரும்ஓர் இயற்கைத்   
துலங்கும்அதில் பலகோடிக் குலங்கொள்குருத் துவிகள்  
ஆன்றுவிளங் கிடும்அவற்றின் அசலைபல கோடி  
அமைந்திடும்மற் றவைகளுளே அமலைகள் ஓர்அனந்தம்  
ஏன்றுநிறைந் திடும்அவற்றிற் கணிப்பதனுக் கரிதாய்  
இலங்குபிர காசிகள்தாம் இருந்தனமற் றிவற்றில்  
ஊன்றியதா ரகசத்தி ஓங்குமதின் நடுவே  
உற்றதிரு வடிப்பெருமை உரைப்பவரார் தோழி.  
  
**38.** உறைந்திடும்ஐங் கருவினிலே உருவசத்தி விகற்பம்   
உன்னுதற்கும் உணர்வதற்கும் ஒண்ணாஎண் ணிலவே  
நிறைந்தஅவை தனித்தனியே நிகழ்ந்திலங்க அவைக்குள்  
நேர்மைஒண்மை உறுவித்தந் நேர்மைஒண்மை அகத்தே  
குறைந்திலவாம் பலவேறு குணங்கள்உறப் புரிந்து  
குணங்களுளே குறிகள்பல கூட்டுவித்தாங் கமர்ந்தே  
மறைந்தமணம் வெளிப்படுத்தும் மலரடியின் பெருமை  
வகுத்துரைக்க வல்லவரார் வழுத்தாய்என் தோழி.  
  
**39.** சூழ்ந்திடும்ஐங் கருவினிலே சொருபசத்தி பேதம்   
சொல்லினொடு மனங்கடந்த எல்லையிலா தனவே  
தாழ்ந்திலவாய் அவைஅவையும் தனித்தனிநின் றிலங்கத்  
தகும்அவைக்குள் நவவிளக்கம் தரித்தந்த விளக்கம்  
வாழ்ந்திடஓர் சத்திநிலை வயங்கியுறப் புரிந்து  
மதிக்கும்அந்தச் சத்திதனில் மன்னுசத்தர் ஆகி  
ஆழ்ந்திடும்ஓர் பரம்பரத்தை அசைத்துநின்று நடிக்கும்  
அடிப்பெருமை உரைப்பவரார் அறியாய்என் தோழி.  
  
**40.** பசுநிறத்த ஐங்கருவில் பகர்ந்தசுவைத் தன்மை   
பற்பலகோ டிகளாம்அவ் வுற்பவசத் திகளில்  
வசுநிறத்த விவிதநவ சத்திபல கோடி  
வயங்கும்அவைக் குள்ஆதி வயங்குவள்அவ் வாதி  
தசநிறத்த வாகஅதில் தனித்தனிஓங் காரி  
சார்ந்திடுவள் அவள்அகத்தே தனிப்பரைசார்ந் திடுவள்  
திசைநிறத்தப் பரைநடுவில் திருநடனம் புரியும்  
திருவடியின் பெருவடியைச் செப்புவதார் தோழி.  
  
**41.** பூத்தசுடர்ப் பூஅகத்தே புறத்தேசூழ் இடத்தே   
பூத்துமிகக் காய்த்துமதி அமுதொழுகப் பழுத்து  
மாத்தகைய பெருஞ்ஜோதி மணிமன்றுள் விளங்கும்  
வண்ணம்ஒரு சிறிதறிய மாட்டாமல் மறைகள்  
ஏத்துவதும் ஏறுவதும் இறங்குவதும் ஆகி  
இருக்கின்ற என்றுணர்ந்தோர் இயம்பிடில்இச் சிறியேன்  
தோத்திரஞ்செய் தம்மைகண்டு மகிழ்ந்திடஅம் மன்றில்  
துலங்கும்அடிப் பெருமையைஎன் சொல்லுவது தோழி.  
  
**42.** வளம்பெறுவின் அணுக்குள்ளேஒரு மதிஇரவி அழலாய்   
வயங்கியதா ரகையாய்இவ் வகைஅனைத்தும் தோற்றும்  
தளம்பெறுசிற் சொலிதபரா சத்திமயம் ஆகித்  
தனித்தசத்தி மான்ஆகித் தத்துவம்எல் லாம்போய்  
உளம்புகுத மணிமன்றில் திருநடம்செய் தருளும்  
ஒருதலைவன் சேவடிச்சிர் உரைப்பவர்எவ் வுலகில்  
அளந்தறியும் எனமறைகள் அரற்றும்எனில் சிறிய  
அடிச்சியுரைத் திடப்படுமோ அறியாய்என் தோழி.  
  
**43.** பரவியஐங் கருவினிலே பருவசத்தி வயத்தே   
பரைஅதிட்டித் திடநாத விந்துமயக் கத்தே  
விரவியதத் துவஅணுக்கள் ஒன்றோடொன் றாய்ஒன்றி  
விளங்கஅவற் றடிநடுவீ றிவற்றினில்மூ விதமாய்  
உரவியலுற் றுயிர்இயக்கி அறிவைஅறி வித்தே  
ஓங்குதிரு அம்பலத்தில் ஒளிநடனம் புரியும்  
தரவியலிற் றிதுஎனயார் தெரிந்துரைப்பார் சிறிய  
தமியள்உரைத் திடுந்தரமோ சாற்றாய்என் தோழி.  
  
**44.** சோதிமலை ஒருதலையில் சோதிவடி வாகிச்   
சூழ்ந்தமற்றோர் தலைஞான சொரூபமய மாகி  
ஓதியவே றொருதலையில் உபயவண்ணம் ஆகி  
உரைத்திடும்ஐங் கருவகைக்கோர் முப்பொருளும் உதவி  
ஆதிநடு அந்தம்இலா ஆனந்த உருவாய்  
அம்பலத்தே ஆடுகின்ற அடிஇணையின் பெருமை  
வேதியனும் திருமாலும் உருத்திரளும் அறியார்  
விளைவறியேன் அறிவேனோ விளம்பாய்என் தோழி.  
  
**45.** பூஒன்றே முப்பூஐம் பூஎழுபூ நவமாம்   
பூஇருபத் தைஐம்பூவாய்ப் பூத்துமலர்ந் திடவும்  
நான்ஒன்று மணம்வேறு வணம்வேறு வேறா  
நண்ணிவிளங் குறவும்அதின் நற்பயன்மாத் திரையில்  
மேவொன்றா இருப்பஅதின் நடுநின்று ஞான  
வியன்நடனம் புரிகின்ற விரைமலர்ச்சே வடியின்  
பாஒன்று பெருந்தகைமை உரைப்பவர்ஆர் சிறியேன்  
பகர்ந்திடவல் லுநள் அல்லேன் பாராய்என் தோழி.  
  
  
  
  * * * *  
  
  * 360\. பணம்புரிந்த - பி. இரா. பதிப்பு.  
  * 361\. மற்றவர்கள் - ச. மு. க. பதிப்பு.  
  * 362\. இந்தவெளி - பி. இரா. பதிப்பு.  
  * 363\. திண்மையுளே திண்மை - முதற்பதிப்பு, பொ. சு. பதிப்பு.தண்மையுளே திண்மை - பி. இரா. பதிப்பு.திண்மையுளே தண்மை - ச. மு. க. பதிப்பு.  
  * 364\. திருவில்ஒளி - பி. இரா. திருவிலொளி என்றும் பாடம் - ச. மு. க. அடிக்குறிப்பு.  
  
ஆறாம் திருமுறை / Sixth Thirumurai  
  
##  081\. தோழிக் குரிமை கிளத்தல்  
tōḻik kurimai kiḷattal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** நயந்தநட நாயகர்உன் நாயகரே எனினும்   
நாடியமந் திரங்கள்சில கூடிஉரை யிடவே  
வியந்துமற்றைத் தேவர்எலாம் வரவும்அவர் நேயம்  
விரும்பாதே இருப்பதென்நீ என்கின்றாய் தோழி  
வயந்தரும்இந் திரர்பிரமர் நாரணர்கா ரணர்கள்  
மற்றையர்கள் மற்றையர்கள் மற்றையர்கள் எவர்க்கும்  
பயந்தகுடி அல்லடிநான் திருச்சிற்றம் பலத்தே  
பதிநடஞ்செய் அடிப்பணிக்கே பதித்தகுடி அறியே.  
  
**2.** நயந்தநட நாயகர்உன் நாயகரே எனினும்   
நங்கைநினைக் கண்டிடவே நாடிமற்றைத் தலைவர்  
வியந்துவரு கின்றதுகண் டுபசரியா திங்கே  
மேல்நோக்கி இருப்பதென்நீ என்கின்றாய் தோழி  
வயந்தருபார் முதல்நாத வரையுளநாட் டவர்க்கும்  
மற்றவரை நடத்துகின்ற மாநாட்டார் தமக்கும்  
பயந்தகுடி அல்லடிநான் திருச்சிற்றம் பலத்தே  
பதிநடஞ்செய் அடிப்பணிக்கே பதித்தகுடி அறியே.  
  
**3.** நயந்தநட நாயகர்உன் நாயகரே எனினும்   
நாடும்மற்றைத் தலைவர்தமைக் கண்டபொழு தெனினும்  
வியந்தவர்க்கோர் நல்லுரையும் சொல்லாதே தருக்கி  
வீதியிலே நடப்பதென்நீ என்கின்றாய் தோழி  
வயந்தரும்இவ் வண்டபகி ரண்டமட்டோ நாத  
வரையோஅப் பாலும்உள மாநாட்டார் தமக்கும்  
பயந்தகுடி அல்லடிநான் திருச்சிற்றம் பலத்தே  
பதிநடஞ்செய் அடிப்பணிக்கே பதித்தகுடி அறியே.  
  
**4.** கடுங்குணத்தோர் பெறற்கரிய நடத்தரசே நினக்குக்   
கணவர்எனி னும்பிறரைக் கண்டபொழு தெனினும்  
நடுங்குணத்தால் நின்றுசில நல்வார்த்தை பகராய்  
நங்காய்ஈ தென்எனநீ நவில்கின்றாய் தோழி  
ஒடுங்குபல தத்துவர்க்கும் தத்துவரை நடத்தும்  
உபயநிலைத் தலைவருக்கும் அவர்தலைவர் களுக்கும்  
நடுங்குடி அல்லடிநான் திருச்சிற்றம் பலத்தே  
நடஞ்செய்அடிப் பணிக்கென்றே நாட்டியநற் குடியே.  
  
**5.** மடங்கலந்தார் பெறற்கரிய நடத்தரசே நினக்கு   
மணவாளர் எனினும்உன்பால் வார்த்தைமகிழ்ந் துரைக்க  
இடங்கலந்த மூர்த்திகள்தாம் வந்தால்அங் கவர்பால்  
எண்ணம்இலா திருக்கின்றாய் என்கொல்என்றாய் தோழி  
மடங்குசம யத்தலைவர் மதத்தலைவர் இவர்க்கும்  
வயங்கும்இவர்க் குபகரிக்கும் மாத்தலைவர் களுக்கும்  
அடங்குகுடி அல்லடிநான் திருச்சிற்றம் பலத்தே  
ஆடல்அடிப் பணிக்கென்றே அமைத்தகுடி அறியே.  
  
**6.** அறங்குலவு தோழிஇங்கே நீஉரைத்த வார்த்தை   
அறிவறியார் வார்த்தைஎத னால்எனில்இம் மொழிகேள்  
உறங்குவதும் விழிப்பதும்பின் உண்ணுவதும் இறத்தல்  
உறுவதுடன் பிறத்தல்பல பெறுவதுமாய் உழலும்  
மறங்குலவும் அணுக்கள்பலர் செய்தவிர தத்தால்  
மதத்தலைமை பதத்தலைமை வாய்த்தனர்அங் கவர்பால்  
இறங்கலிலேன் பேசுதலால் என்பயனோ நடஞ்செய்  
இறைவர்அடிப் புகழ்பேசி இருக்கின்றேன் யானே.  
  
**7.** சிவமயமே வேறிலைஎல் லாம்எனநீ தானே   
தேமொழியாய் பற்பலகால் செப்பியிடக் கேட்டேன்  
தவமயத்தார் பலசமயத் தலைவர்மதத் தலைவர்  
தத்துவர்தத் துவத்தலைவர் அவர்தலைவர் தலைவர்  
இவர்அவர்என் றயல்வேறு பிரித்தவர்பால் வார்த்தை  
இயம்புவதென் என்றாய்ஈ தென்கொல்என்றாய் தோழி  
நவமயம்நீ உணர்ந்தறியாய் ஆதலில்இவ் வண்ணம்  
நவின்றனைநின் ஐயமற நான்புகல்வேன் கேளே.  
  
**8.** ஒளிஒன்றே அண்டபகி ரண்டமெலாம் விளங்கி   
ஓங்குகின்ற தனிஅண்ட பகிரண்டங் களிலும்  
வெளிநின்ற சராசரத்தும் அகத்தினொடு புறத்தும்  
விளம்பும்அகப் புறத்தினொடு புறப்புறத்தும் நிறைந்தே  
உளிநின்ற இருள்நீக்கி இலங்குகின்ற தன்மை  
உலகறியும் நீஅறியா தன்றுகண்டாய் தோழி  
தளிநின்ற ஒளிமயமே வேறிலைஎல் லாமும்  
தான்எனவே தாகமங்கள் சாற்றுதல்சத் தியமே.  
  
**9.** ஏற்றிடுவே தாகமங்கள் ஒளிமயமே எல்லாம்   
என்றமொழி தனைநினைத்தே இரவில்இருட் டறையில்  
சாற்றிடுமண் பாத்திரத்தை மரவட்டில் களைக்கல்  
சட்டிகளை வேறுபல சார்ந்தகரு விகளைத்  
தேற்றமிகு தண்­ரைச் சீவர்கள்பற் பலரைச்  
செப்பியஅவ் விருட்டறையில் தனித்தனிசேர்த் தாலும்  
ஊற்றம்உறும் இருள்நீங்கி ஒளிகாண்ப துளதோ  
உளதேல்நீ உரைத்தமொழி உளதாகும் தோழி.  
  
**10.** பரமதனோ டுலகுயிர்கள் கற்பனையே எல்லாம்   
பகர்சிவமே எனஉணர்ந்தோம் ஆதலினால் நாமே  
பிரமம்எனப் பிறர்க்குரைத்துப் பொங்கிவழிந் தாங்கே  
பேசுகின்ற பெரியவர்தம் பெரியமதம் பிடியேல்  
உரமிகுபேர் உலகுயிர்கள் பரமிவைகா ரியத்தால்  
உள்ளனவே காரணத்தால் உள்ளனஇல் லனவே  
தரமிகுபேர் அருள்ஒளியால் சிவமயமே எல்லாம்  
தாம்எனவே உணர்வதுசன் மார்க்கநெறி பிடியே.  
  
**11.** பிரமம்என்றும் சிவம்என்றும் பேசுகின்ற நிலைதான்   
பெருநிலையே இந்நிலையில் பேதமுண்டோ எனவே  
தரம்அறிய வினவுகின்றாய் தோழிஇது கேள்நீ  
சமரசசன் மார்க்கநிலை சார்திஎனில் அறிவாய்  
திரமுறவா யினும்எல்லாம் ஆகிஅல்லா தாகும்  
திருவருளாம் வெளிவிளங்க விளங்குதனிப் பொருளாம்  
சிரமுறும்ஓர் பொதுஉண்மைச் சிவம்பிரம முடியே  
திகழ்மறைஆ கமம்புகலும் திறன்இதுகண் டறியே.  
  
**12.** இலங்குகின்ற பொதுஉண்மை இருந்தநிலை புகல்என்   
றியம்புகின்றாய் மடவாய்கேள் யான்அறியுந் தரமோ  
துலங்கும்அதை உரைத்திடவும் கேட்டிடவும் படுமோ  
சொல்அளவோ பொருள்அளவோ துன்னும்அறி வளவோ  
விலங்குகின்ற தத்துவங்கள் அத்தனையும் கடந்த  
மேனிலைஎன் றந்தமெலாம் விளம்புகின்ற தன்றி  
வலங்கொளும்அம் மேனிலையின் உண்மைஎது என்றால்  
மவுனஞ்சா திப்பதன்றி வாய்திறப்ப திலையே.  
  
**13.** வாய்திறவா மவுனமதே ஆகும்எனில் தோழி   
மவுனசத்தி வெளிஏழும் பரத்தபரத் தொழியும்  
தூயபரா பரம்அதுவே என்றால்அங் கதுதான்  
துலங்குநடு வெளிதனிலே கலந்துகரை வதுகாண்  
மேயநடு வெளிஎன்றால் தற்பரமாம் வெளியில்  
விரவியிடும் தற்பரமாம் வெளிஎன்றால் அதுவும்  
ஆயபெரு வெளிதனிலே அடங்கும்இது மட்டே  
அளப்பதொரு வாறதன்மேல் அளப்பதரி தரிதே.  
  
**14.** கிளக்கின்ற மறைஅளவை ஆகமப்பே ரளவை   
கிளந்திடுமெய்ச் சாதனமாம் அளவைஅறி வளவை  
விளக்கும்இந்த அளவைகளைக் கொண்டுநெடுங் காலம்  
மேலவர்கள் அளந்தளந்து மெலிகின்றார் ஆங்கே  
அளக்கின்ற கருவிஎலாம் தேய்ந்திடக் கண்டாரே  
அன்றிஒரு வாறேனும் அளவுகண்டார் இலையே  
துளக்கம்உறு சிற்றறிவால் ஒருவாறென் றுரைத்தேன்  
சொன்னவெளி வரையேனும் துணிந்தளக்கப் படுமோ.  
  
  
  
ஆறாம் திருமுறை / Sixth Thirumurai  
  
##  082\. அருட்பெருஞ்சோதி அடைவு  
aruṭperuñsōti aṭaivu  
  
  
  
  
 கட்டளைக் கலித்துறை  
  
  
 திருச்சிற்றம்பலம்  
  
**1.** அருட்பெருஞ் சோதிஎன் ஆருயி ரில்கலந் தாடுகின்ற   
அருட்பெருஞ் சோதிஎன் அன்பிற் கலந்தறி வாய்விளங்கும்  
அருட்பெருஞ் சோதித்தெள் ளாரமு தாகிஉள் அண்ணிக்கின்ற  
அருட்பெருஞ் சோதிநின் ஆசைஒன் றேஎன்னுள் ஆர்கின்றதே.  
  
**2.** ஆர்கின்ற தெள்ளமு தின்சுவை என்என் றறைவன்அந்தோ   
சார்கின்ற சிற்றம் பலப்பெருஞ் சீரினைச் சாற்றுதொறும்  
சேர்கின்ற நாவுடன் உள்ளமும் ஆவியும் தித்தித்தலே  
நேர்கின்ற தால்என் அருட்பெருஞ் சோதி நிறைந்துளத்தே.  
  
**3.** உளத்தே பெருங்களிப் புற்றடி யேன்மிக உண்ணுகின்றேன்   
வளத்தே அருட்பெருஞ் சோதியி னால்ஒளி வாய்ந்தெனது  
குளத்தே நிறைந்தணை யுங்கடந் தோங்கிக் குலவுபரி  
மளத்தே மிகுந்து வயங்கும் அமுதம் மனமகிழ்ந்தே.  
  
**4.** மனமகிழ்ந் தேன்மன மாயையை நீக்கினன் மாநிலத்தே   
சினமொடும் காமமும் தீர்ந்தேன் எலாம்வல்ல சித்தும்பெற்றேன்  
இனமிகும் சுத்தசன் மார்க்கப் பெருநெறி எய்திநின்றேன்  
கனமிகும் மன்றில் அருட்பெருஞ் சோதியைக் கண்டுகொண்டே.  
  
**5.** கண்டேன் அருட்பெருஞ் சோதியைக் கண்களில் கண்டுகளி   
கொண்டேன் சிவானந்தக் கூத்தாடிக் கொண்டிக் குவலயத்தே  
தொண்டே திருஅம் பலந்தனக் காக்கிச் சுகஅமுதம்  
உண்டேன் உயிர்தழைத் தோங்குகின் றேன்உள் உவப்புறவே.  
  
**6.** உறவே எனதின் னுயிரேஎன் உள்ளத்தில் உற்றினிக்கும்   
நறவே அருட்பெருஞ் சோதிமன் றோங்கு நடத்தரசே  
இறவேன் எனத்துணி வெய்திடச் செய்தனை என்னைஇனி  
மறவேல் அடிச்சிறி யேன்ஒரு போது மறக்கினுமே.  
  
**7.** மறப்பேன் அலேன்உன்னை ஓர்கண மேனும் மறக்கில்அன்றே   
இறப்பேன் இதுசத் தியம்சத் தியம்சத் தியம்இசைத்தேன்  
பிறப்பே தவிர்த்தெனை ஆட்கொண் டமுதம் பெரிதளித்த  
சிறப்பே அருட்பெருஞ் சோதிமன் றோங்கு செழுஞ்சுடரே.  
  
**8.** சுடரே அருட்பெருஞ் சோதிய னேபெண் சுகத்தைமிக்க   
விடரே எனினும் விடுவர்எந் தாய்நினை விட்டயல்ஒன்  
றடரேன் அரைக்கண மும்பிரிந் தாற்றலன் ஆணைகண்டாய்  
இடரே தவிர்த்தெனக் கெல்லா நலமும்இங் கீந்தவனே.  
  
**9.** தவநேய மும்சுத்த சன்மார்க்க நேயமும் சத்தியமாம்   
சிவநேய மும்தந்தென் உள்ளம் தெளியத் தெளித்தனையே  
நவநேய மன்றில் அருட்பெருஞ் சோதியை நாடிநின்ற  
இவனே அவன்எனக் கொள்வார்உன் அன்பர் இருநிலத்தே.  
  
**10.** நிலத்தே புழுத்த புழுவும் அலேன்புன் நிலத்திழிந்த   
மலத்தே புழுத்த புழுஅனை யேனைஅவ் வான்துதிக்கும்  
குலத்தே தலைமை கொடுத்தென் உளத்தில் குலவுகின்றாய்  
தலத்தே அருட்பெருஞ் சோதிஅப் பாஎன் தயாநிதியே.  
  
**11.** நிதியே என்னுள்ள நிறைவே பொதுவில் நிறைந்தசிவ   
பதியே அருட்பெருஞ் சோதிய னேஅம் பலம்விளங்கும்  
கதியே என்கண்ணும் கருத்தும் களிக்கக் கலந்துகொண்ட  
மதியே அமுத மழையேநின் பேரருள் வாழியவே.  
  
**12.** வாழிஎன் றேஎனை மால்அயன் ஆதியர் வந்தருட்பேர்   
ஆழிஎன் றேதுதித் தேத்தப் புரிந்தனை அற்புதம்நீ  
டூழிஅன் றேஎன்றும் சாகா வரமும் உவந்தளித்தாய்  
வாழிமன் றோங்கும் அருட்பெருஞ் சோதிநின் மன்னருளே.  
  
**13.** மன்னிய நின்அரு ளாரமு தம்தந்து வாழ்வித்துநான்   
உன்னிய உன்னிய எல்லாம் உதவிஎன் உள்ளத்திலே  
தன்னியல் ஆகிக் கலந்தித் தருணம் தயவுசெய்தாய்  
துன்னிய நின்னருள் வாழ்க அருட்பெருஞ் சோதியனே.  
  
  
  
ஆறாம் திருமுறை / Sixth Thirumurai  
  
##  083\. அடிமைப் பேறு  
aṭimaip pēṟu  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** அருள்அளித்தான் அன்பளித்தான் அம்பலத்தான் உண்மைப்   
பொருள்அளித்தான் என்னுட் புணர்ந்தான் - தெருள்அளித்தான்  
எச்சோ தனையும் இயற்றாமல் ஆண்டுகொண்டான்  
அச்சோ எனக்கவன்போல் ஆர்.  
  
**2.** ஆரணமும் ஆகமமும் ஆங்காங் குணர்த்துகின்ற   
காரணமும் காரியமும் காட்டுவித்தான் - பூரணன்சிற்  
றம்பலத்தான் என்னாசை அப்பன் எலாவல்ல  
செம்பலத்தை என்உளத்தே சேர்த்து.  
  
**3.** சேர்த்தான் பதம்என் சிரத்தே திருவருட்கண்   
பார்த்தான்என் எண்ணமெலாம் பாலித்தான் - தீர்த்தான்என்  
துன்பமெலாம் தூக்கமெலாம் சூழாது நீக்கிவிட்டான்  
இன்பமெலாம் தந்தான் இசைந்து.  
  
**4.** இசைந்தான்என் உள்ளத் திருந்தான் எனையும்   
நசைந்தான்என் பாட்டை நயந்தான் - அசைந்தாடு  
மாயை மனம்அடக்கி வைத்தான் அருள்எனும்என்  
தாயைமகிழ் அம்பலவன் தான்.  
  
**5.** தானே அருள்ஆனான் தானே பொருள்ஆனான்   
தானேஎல் லாம்வல்ல தான்ஆனான் - தானேதான்  
நான்ஆனான் என்னுடைய நாயகன்ஆ னான்ஞான  
வான்ஆனான் அம்பலத்தெம் மான்.  
  
**6.** மான்முதலா உள்ள வழக்கெல்லாம் தீர்த்தருளித்   
தான்முதலாய் என்னுளமே சார்ந்தமர்ந்தான் - தேன்முதலாத்  
தித்திக்கும் பண்டமெலாம் சேர்த்தாங்கென் சிந்தைதனில்  
தித்திக்கும் அம்பலத்தான் தேர்ந்து.  
  
**7.** தேர்ந்தேன் தெளிந்தேன் சிவமே பொருள்எனஉள்   
ஓர்ந்தேன் அருளமுதம் உண்கின்றேன் - சார்ந்தேன்சிற்  
றம்பலத்தில் எல்லாம்வல் லானை அவன்அருளால்  
எம்பலத்தெல் லாம்வலன்ஆ னேன்.  
  
**8.** ஆனேன் அவனா அவன்அருளால் ஆங்காங்கு   
நானே களித்து நடிக்கின்றேன் - தானேஎன்  
தந்தைஎன்பால் வைத்த தயவைநினைக் குந்தோறும்  
சிந்தைவியக் கின்றேன் தெரிந்து.  
  
**9.** தெரிந்தேன் அருளால் சிவம்ஒன்றே என்று   
புரிந்தேன் சிவம்பலிக்கும் பூசை - விரிந்தமனச்  
சேட்டைஎலாம் தீர்த்துவிட்டேன் சித்தெல்லாம் வல்லஅருள்  
நாட்டைஎலாம் கைக்கொண்டேன் நான்.  
  
**10.** நான்செய்த நற்றவந்தான் யாதோ நவிற்றரிது   
வான்செய்த தேவரெலாம் வந்தேவல் - தான்செய்து  
தம்பலம்என் றேமதிக்கத் தான்வந்தென் னுட்கலந்தான்  
அம்பலவன் தன்அருளி னால்.  
  
  
  
ஆறாம் திருமுறை / Sixth Thirumurai  
  
##  084\. உத்திரஞானசிதம்பர மாலை  
uttirañāṉasitampara mālai  
  
  
  
  
 கட்டளைக் கலித்துறை  
  
  
 திருச்சிற்றம்பலம்  
  
**1.** அருளோங்கு கின்ற தருட்பெருஞ் சோதி யடைந்ததென்றன்   
மருளோங்கு றாமல் தவிர்த்தது நல்ல வரமளித்தே  
பொருளோங்கி நான்அருட் பூமியில் வாழப் புரிந்ததென்றும்  
தெருளோங்க ஓங்குவ துத்தர ஞான சிதம்பரமே.  
  
**2.** இணைஎன்று தான்தனக் கேற்றது போற்றும் எனக்குநல்ல   
துணைஎன்று வந்தது சுத்தசன் மார்க்கத்தில் தோய்ந்ததென்னை  
அணைஎன் றணைத்துக்கொண் டைந்தொழில் ஈந்த தருளுலகில்  
திணைஐந்து மாகிய துத்தர ஞான சிதம்பரமே.  
  
**3.** உலகமெ லாந்தொழ உற்ற தெனக்குண்மை ஒண்மைதந்தே   
இலகஎ லாம்படைத் தாருயிர் காத்தருள் என்றதென்றும்  
கலகமி லாச்சுத்த சன்மார்க்க சங்கம் கலந்ததுபார்த்  
திலகமெ னாநின்ற துத்தர ஞான சிதம்பரமே.  
  
**4.** பவமே தவிர்ப்பது சாகா வரமும் பயப்பதுநல்   
தவமே புரிந்தவர்க் கின்பந் தருவது தான்தனக்கே  
உவமே யமான தொளிஓங்கு கின்ற தொளிருஞ்சுத்த  
சிவமே நிறைகின்ற துத்தர ஞான சிதம்பரமே.  
  
**5.** ஒத்தா ரையும்இழிந் தாரையும் நேர்கண் டுவக்கஒரு   
மித்தாரை வாழ்விப்ப தேற்றார்க் கமுதம் விளம்பிஇடு  
வித்தாரைக் காப்பது சித்தாடு கின்றது மேதினிமேல்  
செத்தாரை மீட்கின்ற துத்தர ஞான சிதம்பரமே.  
  
**6.** எத்தாலும் மிக்க தெனக்கருள் ஈந்ததெல் லாமும்வல்ல   
சித்தாடல் செய்கின்ற தெல்லா உலகும் செழிக்க வைத்த  
தித்தா ரணிக்கணி ஆயது வான்தொழற் கேற்றதெங்கும்  
செத்தால் எழுப்புவ துத்தர ஞான சிதம்பரமே.  
  
**7.** குருநெறிக் கேஎன்னைக் கூட்டிக் கொடுத்தது கூறரிதாம்   
பெருநெறிக் கேசென்ற பேர்க்குக் கிடைப்பது பேய்உலகக்  
கருநெறிக் கேற்றவர் காணற் கரியது காட்டுகின்ற  
திருநெறிக் கேற்கின்ற துத்தர ஞான சிதம்பரமே.  
  
**8.** கொல்லா நெறியது கோடா நிலையது கோபமிலார்   
சொல்லால் உவந்தது சுத்தசன் மார்க்கந் துணிந்ததுல  
கெல்லாம் அளிப்ப திறந்தால் எழுப்புவ தேதம்ஒன்றும்  
செல்லா வளத்தின துத்தர ஞான சிதம்பரமே.  
  
**9.** காணாத காட்சிகள் காட்டுவிக் கின்றது காலமெல்லாம்   
வீணாள் கழிப்பவர்க் கெய்தரி தானது வெஞ்சினத்தால்  
கோணாத நெஞ்சில் குலாவிநிற் கின்றது கூடிநின்று  
சேணாடர் வாழ்த்துவ துத்தர ஞான சிதம்பரமே.  
  
**10.** சொல்வந்த வேத முடிமுடி மீதில் துலங்குவது   
கல்வந்த நெஞ்சினர் காணற் கரியது காமமிலார்  
நல்வந் தனைசெய நண்ணிய பேறது நன்றெனக்கே  
செல்வந்தந் தாட்கொண்ட துத்தர ஞான சிதம்பரமே.  
  
**11.** ஏகாந்த மாகி வெளியாய் இருந்ததிங் கென்னைமுன்னே   
மோகாந்த காரத்தின் மீட்டதென் நெஞ்ச முயங்கிரும்பின்  
மாகாந்த மானது வல்வினை தீர்த்தெனை வாழ்வித்தென்றன்  
தேகாந்த நீக்கிய துத்தர ஞான சிதம்பரமே.  
  
  
  
ஆறாம் திருமுறை / Sixth Thirumurai  
  
##  085\. திருவருட்பேறு  
tiruvaruṭpēṟu  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** சீர்விளங்கு சுத்தத் திருமேனி தான்தரித்துப்   
பார்விளங்க நான்படுத்த பாயலிலே - தார்விளங்க  
வந்தாய் எனைத்தூக்கி மற்றொருசார் வைத்தனையே  
எந்தாய்நின் உள்ளமறி யேன்.  
  
**2.** பயத்தோ டொருபால் படுத்திருந்தேன் என்பால்   
நயத்தோ டணைந்தே நகைத்து - வயத்தாலே  
தூக்கி எடுத்தெனைமேல் சூழலிலே வைத்தனைநான்  
பாக்கியவான் ஆனேன் பதிந்து.  
  
**3.** என்னேநின் தண்ணருளை என்னென்பேன் இவ்வுலகில்   
முன்னே தவந்தான் முயன்றேனோ - கொன்னே  
படுத்தயர்ந்தேன் நான்படுத்த பாய்அருகுற் றென்னை  
எடுத்தொருமேல் ஏற்றிவைத்தா யே.  
  
**4.** சிந்தா குலத்தொடுநான் தெய்வமே என்றுநினைந்   
தந்தோ படுத்துள் அயர்வுற்றேன் - எந்தாய்  
எடுத்தாள் எனநினையா தேகிடந்தேன் என்னை  
எடுத்தாய் தயவைவிய வேன்.  
  
**5.** உன்னுகின்ற தோறுமென துள்ளம் உருகுகின்ற   
தென்னுரைப்பேன் என்னுரைப்பேன் எந்தாயே - துன்னிநின்று  
தூக்கம் தவிர்த்தென்னைத் தூக்கிஎடுத் தன்பொடுமேல்  
ஆக்கமுற வைத்தாய் அது.  
  
**6.** நான்படுத்த பாய்அருகில் நண்ணி எனைத்தூக்கி   
ஊன்படுத்த தேகம் ஒளிவிளங்கத் - தான்பதித்த  
மேலிடத்தே வைத்தனைநான் வெம்மைஎலாம் தீர்ந்தேன்நின்  
காலிடத்தே வாழ்கின்றேன் காண்.  
  
**7.** புண்ணியந்தான் யாது புரிந்தேனோ நானறியேன்   
பண்ணியதுன் போடே படுத்திருந்தேன் - நண்ணிஎனைத்  
தூக்கி எடுத்தெனது துன்பமெலாந் தீர்த்தருளி  
ஆக்கியிடென் றேயருள்தந் தாய்.  
  
**8.** அஞ்சிஅஞ்சி ஊணும் அருந்தாமல் ஆங்கொருசார்   
பஞ்சின் உழந்தே படுத்தயர்ந்தேன் - விஞ்சிஅங்கு  
வந்தாய் எனைத்தூக்கி மற்றொருசார் வைத்தமுது  
தந்தாய்என் நான்செய் தவம்.  
  
**9.** நானே தவம்புரிந்தேன் நானே களிப்படைந்தேன்   
தேனே எனும்அமுதம் தேக்கஉண்டேன் - ஊனே  
ஒளிவிளங்கப் பெற்றேன் உடையான் எனைத்தான்  
அளிவிளங்கத் தூக்கிஅணைத் தான்.  
  
**10.** வாழி எனைத்தூக்கி வைத்த கரதலங்கள்   
வாழி எலாம்வல்ல மணிமன்றம் - வாழிநடம்  
வாழி அருட்சோதி வாழிநட ராயன்  
வாழி சிவஞான வழி.  
  
  
  
ஆறாம் திருமுறை / Sixth Thirumurai  
  
##  086\. நெஞ்சோடு நேர்தல் (தில்லையும் பார்வதிபுரமும்)  
neñsōṭu nērtal (tillaiyum pārvatipuramum)  
  
  
  
  
 தில்லையும் பார்வதிபுரமும்  
  
  
 நேரிசை வெண்பா  
  
  
 திருச்சிற்றம்பலம்  
  
**1.** அன்னையப்பன் மாவினத்தார் ஆய்குழலார் ஆசையினால்   
தென்னைஒப்ப நீண்ட சிறுநெஞ்சே - என்னைஎன்னை  
யாவகைசேர் வாயில் எயிற்றில்லை என்கிலையோ  
ஆவகைஐந் தாய்ப்பதம்ஆ றார்ந்து.  
  
**2.** நீர்க்கிசைந்த நாம நிலைமூன்று கொண்டபெயர்   
போர்க்கிசைந்த தென்றறியாப் புன்னெஞ்சே - நீர்க்கிசைந்தே  
ஒன்றுஒன்றுஒன்று ஒன்றுஒன்றுஒன்று ஒன்றுஒன்று தில்லைமணி  
மன்றொன்று வானை மகிழ்ந்து.  
  
**3.** ஈற்றில்ஒன்றாய் மற்றை இயல்வருக்க மாகியபேர்   
ஏற்ற பறவை இருமைக்கும் - சாற்றுவமை  
அன்றே தலைமகட்கா அம்பலவர் தம்பால்ஏ(கு)  
என்றே எனக்குநினக் கும்.  
  
**4.** கைத்தலைமே லிட்டலையிற் கண்ணுடையாள் கால்மலர்க்குக்   
கைத்தலைமே லிட்டலையிற் கண்­ர்கொண் - டுய்த்தலைமேல்  
காணாயேல் உண்மைக் கதிநிலையைக் கைக்கணியாக்  
காணாயே நெஞ்சே களித்து.  
  
**5.** கல்லோ மணலோ கனியோ கரும்போஎன்(று)   
எல்லோமும் இங்கே இருக்கின்றோம் - சொல்லோம்  
அதுவாய் அதன்பொருளாய் அப்பாலாய் யார்க்கும்  
பொதுவாய் நடிக்கின்ற போது.  
  
**6.** அதுபார் அதிலே அடைந்துவதி மற்றாங்(கு)   
அதில்ஏழை யைப்புரமெய் யன்பால் - அதிலே  
நலமே வதிலேநின் னாவூர் திருவம்  
பலமேவக் காட்டும் பரிசு.  
  
**7.** நம்பார் வதிபாக னம்புரத்தில் நின்றுவந்தோன்   
அம்பாரத் தென்கிழக்கே அம்பலத்தான் - வெம்பாது  
பார்த்தால் அளிப்பான் தெரியுஞ் சிதம்பரம்நீ  
பார்த்தாய்இப் பாட்டின் பரிசு.  
  
**8.** நடிப்பார் வதிதில்லை நற்கோ புரத்தின்   
அடிப்பாவை யும்286 வடக்கே ஆர்ந்து - கொடிப்பாய  
நின்று வளர்மலைபோல் நெஞ்சேபார்த் தால்தெரியும்  
இன்றெவ்விடத் தென்னிலிப்பாட் டில்.  
  
**9.** பூமி பொருந்து புரத்தே287 நமதுசிவ   
காமிதனை வேட்டுக் கலந்தமர்ந்தான் - நேமி  
அளித்தான்மால் கண்மலருக் கானந்தக் கூத்தில்  
களித்தான் அவன்றான் களித்து.  
  
  
  
  * * * *  
  
  * 286\. அடிப்பார்வையும் - முதற்பதிப்பு, சிவாசாரியர் அகவற் பதிப்பு., பொ. சு., பி. இரா.,ச. மு. க.  
  * 287\. பூமிபொருந்துபுரம் - பார்வதிபுரம்(பூமி - பார், பொருந்து - வதி).  
  
ஆறாம் திருமுறை / Sixth Thirumurai  
  
##  087\. கைம்மாறின்மை  
kaimmāṟiṉmai  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** கடையேன் புரிந்த குற்றமெலாம் கருதா தென்னுட் கலந்துகொண்டு   
தடையே முழுதும் தவிர்த்தருளித் தனித்த ஞான அமுதளித்துப்  
புடையே இருத்தி அருட்சித்திப் பூவை தனையும் புணர்த்திஅருட்  
கொடையே கொடுத்தாய் நின்தனக்குக் கைம்மா றேது கொடுப்பேனே.  
  
**2.** கடுத்த மனத்தை அடக்கிஒரு கணமும் இருக்க மாட்டாதே   
படுத்த சிறியேன் குற்றமெலாம் பொறுத்தென் அறிவைப் பலநாளும்  
தடுத்த தடையைத் தவிர்த்தென்றும் சாகா நலஞ்செய் தனிஅமுதம்  
கொடுத்த குருவே நின்தனக்குக் கைம்மா றேது கொடுப்பேனே.  
  
**3.** மருவும் உலகம் மதித்திடவே மரண பயந்தீர்த் தெழில்உறுநல்   
உருவும் பொருள்ஒன் றெனத்தெளிந்த உணர்வும் என்றும் உலவாத  
திருவும் பரம சித்திஎனும் சிறப்பும் இயற்கைச் சிவம்எனும்ஓர்  
குருவும் கொடுத்தாய் நின்தனக்குக் கைம்மா றேது கொடுப்பேனே.  
  
**4.** சேட்டித் துலகச் சிறுநடையில் பல்கால் புகுந்து திரிந்துமயல்   
நீட்டித் தலைந்த மனத்தைஒரு நிமிடத் தடக்கிச் சன்மார்க்கக்  
கோட்டிக் கியன்ற குணங்களெலாம் கூடப் புரிந்து மெய்ந்நிலையைக்  
காட்டிக் கொடுத்தாய் நின்தனக்குக் கைம்மா றேது கொடுப்பேனே.  
  
**5.** தோலைக் கருதித் தினந்தோறும் சுழன்று சுழன்று மயங்கும்அந்த   
வேலைக் கிசைந்த மனத்தைமுற்றும் அடக்கி ஞான மெய்ந்நெறியில்  
கோலைத் தொலைத்துக் கண்விளக்கம் கொடுத்து மேலும் வேகாத  
காலைக் கொடுத்தாய் நின்தனக்குக் கைம்மா றேது கொடுப்பேனே.  
  
**6.** பட்டிப் பகட்டின் ஊர்திரிந்து பணமே நிலமே பாவையரே   
தெட்டிற் கடுத்த பொய்ஒழுக்கச் செயலே என்று திரிந்துலகில்  
ஒட்டிக் குதித்துச் சிறுவிளையாட் டுஞற்றி யோடும் மனக்குரங்கைக்  
காட்டிக் கொடுத்தாய் நின்தனக்குக் கைம்மா றேது கொடுப்பேனே.  
  
**7.** மதியைக் கெடுத்து மரணம்எனும் வழக்கைப் பெருக்கி இடர்ப்படும்ஓர்   
விதியைக் குறித்த சமயநெறி மேவா தென்னைத் தடுத்தருளாம்  
பதியைக் கருதிச் சன்மார்க்கப் பயன்பெற் றிடஎன் உட்கலந்தோர்  
கதியைக் கொடுத்தாய் நின்தனக்குக் கைம்மா றேது கொடுப்பேனே.  
  
**8.** தருண நிதியே என்னொருமைத் தாயே என்னைத் தடுத்தாண்டு   
வருண நிறைவில் சன்மார்க்கம் மருவப் புரிந்த வாழ்வேநல்  
அருண ஒளியே எனச்சிறிதே அழைத்தேன் அழைக்கும் முன்வந்தே  
கருணை கொடுத்தாய் நின்தனக்குக் கைம்மா றேது கொடுப்பேனே.  
  
**9.** பொற்பங் கயத்தின் புதுநறவும் சுத்த சலமும் புகல்கின்ற   
வெற்பந் தரமா மதிமதுவும் விளங்கு329 பசுவின் தீம்பாலும்  
நற்பஞ் சகமும் ஒன்றாகக் கலந்து மரண நவைதீர்க்கும்  
கற்பங் கொடுத்தாய் நின்தனக்குக் கைம்மா றேது கொடுப்பேனே.  
  
**10.** புலையைத் தவிர்த்தென் குற்றமெலாம் பொறுத்து ஞான பூரணமா   
நிலையைத் தெரித்துச் சன்மார்க்க நீதிப் பொதுவில் நிருத்தமிடும்  
மலையைக் காட்டி அதனடியில் வயங்க இருத்திச் சாகாத  
கலையைக் கொடுத்தாய் நின்தனக்குக் கைம்மா றேது கொடுப்பேனே.  
  
**11.** அருணா டறியா மனக்குரங்கை அடக்கத் தெரியா ததனொடுசேர்ந்   
திருணா டனைத்தும் சுழன்றுசுழன் றிளைத்துக் களைத்தேன் எனக்கந்தோ  
தெருணா டுலகில் மரணம்உறாத் திறந்தந் தழியாத் திருஅளித்த  
கருணா நிதியே நின்தனக்குக் கைம்மா றேது கொடுப்பேனே.  
  
**12.** மண்ணுள் மயங்கிச் சுழன்றோடு மனத்தை அடக்கத் தெரியாதே   
பெண்ணுள் மயலைப் பெருங்கடல்போல் பெருக்கித் திரிந்தேன் பேயேனை  
விண்ணுள் மணிபோன் றருட்சோதி விளைவித் தாண்ட என்னுடைய  
கண்ணுள் மணியே நின்தனக்குக் கைம்மா றேது கொடுப்பேனே.  
  
**13.** புலந்த மனத்தை அடக்கிஒரு போது நினைக்க மாட்டாதே   
அலந்த சிறியேன் பிழைபொறுத்தே அருளா ரமுதம் அளித்திங்கே  
உலந்த உடம்பை அழியாத உடம்பாப் புரிந்தென் உயிரினுளே  
கலந்த பதியே நின்தனக்குக் கைம்மா றேது கொடுப்பேனே.  
  
**14.** தனியே கிடந்து மனங்கலங்கித் தளர்ந்து தளர்ந்து சகத்தினிடை   
இனியே துறுமோ என்செய்வேன் எந்தாய் எனது பிழைகுறித்து  
முனியேல் எனநான் மொழிவதற்கு முன்னே கருணை அமுதளித்த  
கனியே கரும்பே நின்தனக்குக் கைம்மா றேது கொடுப்பேனே.  
  
**15.** பெண்ணே பொருளே எனச்சுழன்ற பேதை மனத்தால் பெரிதுழன்ற   
புண்ணே எனும்இப் புலைஉடம்பில் புகுந்து திரிந்த புலையேற்குத்  
தண்ணேர் மதியின் அமுதளித்துச் சாகா வரந்தந் தாட்கொண்ட  
கண்ணே மணியே நின்தனக்குக் கைம்மா றேது கொடுப்பேனே.  
  
**16.** பொருத்திக் கொடுத்த புலைஉடம்பில் புகுந்தேன் புணைத்தற் கிணங்காத   
எருத்தில் திரிந்தேன் செய்பிழையை எண்ணா தந்தோ எனைமுற்றும்  
திருத்திப் புனித அமுதளித்துச் சித்தி நிலைமேல் சேர்வித்தென்  
கருத்தில் கலந்தோய் நின்தனக்குக் கைம்மா றேது கொடுப்பேனே.  
  
**17.** பெண்ணுக் கிசைந்தே பலமுகத்தில் பேய்போல் சுழன்ற பேதைமனத்   
தெண்ணுக் கிசைந்து துயர்க்கடலாழ்ந் திருந்தேன் தன்னை எடுத்தருளி  
விண்ணுக் கிசைந்த கதிர்போல்என் விவேகத் திசைந்து மேலும்என்தன்  
கண்ணுக் கிசைந்தோய் நின்தனக்குக் கைம்மா றேது கொடுப்பேனே.  
  
**18.** மாட்சி அளிக்கும் சன்மார்க்க மரபில் மனத்தைச் செலுத்துதற்கோர்   
சூழ்ச்சி அறியா துழன்றேனைச் சூழ்ச்சி அறிவித் தருளரசின்  
ஆட்சி அடைவித் தருட்சோதி அமுதம் அளித்தே ஆனந்தக்  
காட்சி கொடுத்தாய் நின்தனக்குக் கைம்மா றேது கொடுப்பேனே  
  
**19.** பொய்யிற் கிடைத்த மனம்போன போக்கில் சுழன்றே பொய்உலகில்   
வெய்யிற் கிடைத்த புழுப்போல வெதும்பிக் கிடந்த வெறியேற்கு  
மெய்யிற் கிடைத்தே சித்திஎலாம் விளைவித் திடுமா மணியாய்என்  
கையிற் கிடைத்தோய் நின்தனக்குக் கைம்மா றேது கொடுப்பேனே.  
  
**20.** போதல் ஒழியா மனக்குரங்கின் போக்கை அடக்கத் தெரியாது   
நோதல் புரிந்த சிறியேனுக் கிரங்கிக் கருணை நோக்களித்துச்  
சாதல் எனும்ஓர் சங்கடத்தைத் தவிர்த்தென் உயிரில் தான்கலந்த  
காதல் அரசே நின்தனக்குக் கைம்மா றேது கொடுப்பேனே.  
  
  
  
  * * * *  
  
  * 329\. விளங்கும் - முதற்பதிப்பு., பொ, சு., பி. இரா., ச. மு. க.  
  
ஆறாம் திருமுறை / Sixth Thirumurai  
  
##  088\. பாமாலை ஏற்றல்  
pāmālai ēṟṟal  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** நான்புனைந்த சொன்மாலை நன்மாலை என்றருளித்   
தான்புனைந்தான் ஞான சபைத்தலைவன் - தேன்புனைந்த  
சொல்லாள் சிவகாம சுந்தரியைத் தோள்புணர்ந்த  
நல்லான்தன் தாட்கே நயந்து.  
  
**2.** சொல்லுகின்ற என்சிறுவாய்ச் சொன்மாலை அத்தனையும்   
வெல்லுகின்ற தும்பைஎன்றே மேல்அணிந்தான் - வல்லிசிவ  
காம சவுந்தரிக்குக் கண்ணனையான் ஞானசபைச்  
சேமநட ராஜன் தெரிந்து.  
  
**3.** ஏதாகு மோஎனநான் எண்ணி இசைத்தஎலாம்   
வேதாக மம்என்றே மேல்அணிந்தான் - பாதார  
விந்தம் எனதுசிர மேல்அமர்த்தி மெய்அளித்த  
எந்தைநட ராஜன் இசைந்து.  
  
**4.** இன்னுரைஅன் றென்றுலகம் எல்லாம் அறிந்திடுக   
என்னுரையும் பொன்னுரைஎன் றேஅணிந்தான் - தன்னுரைக்கு  
நேர்என்றான் நீடுலகில் நின்போல் உரைக்கவல்லார்  
ஆர்என்றான் அம்பலவன் ஆய்ந்து.  
  
**5.** என்பாட்டுக் கெண்ணாத தெண்ணி இசைத்தேன்என்   
தன்பாட்டைச் சத்தியமாத் தான்புனைந்தான் - முன்பாட்டுக்  
காலையிலே வந்து கருணைஅளித் தேதருமச்  
சாலையிலே வாஎன்றான் தான்.  
  
**6.** என்னே அதிசயம்ஈ திவ்வுலகீர் என்னுரையைப்   
பொன்னே எனமேற் புனைந்துகொண்டான் - தன்னேரில்  
நல்ஆ ரணங்கள்எலாம் நாணியவே எல்லாஞ்செய்  
வல்லான் திருக்கருணை வாய்ப்பு.  
  
**7.** முன்பின்அறி யாது மொழிந்தமொழி மாலைஎலாம்   
அன்பின் இசைந் தந்தோ அணிந்துகொண்டான் - என்பருவம்  
பாராது வந்தென் பருவரல்எல் லாம்தவிர்த்துத்  
தாரா வரங்களெலாம் தந்து.  
  
**8.** பொன்னொப்ப தாம்ஒருநீ போற்றியசொன் மாலைஎன்றே   
என்னப்பன் என்சொல் இசைந்தணிந்தான் - தன்ஒப்பில்  
வல்லான் இசைந்ததுவே மாமாலை அற்புதம்ஈ  
தெல்லாம் திருவருட்சீ ரே.  
  
**9.** பின்முன்அறி யேன்நான் பிதற்றியசொன் மாலைஎலாம்   
தன்முன்அரங் கேற்றெனவே தான்உரைத்தான் - என்முன்  
இருந்தான்என் னுள்ளே இருக்கின்றான் ஞான  
மருந்தான்சிற் றம்பலத்தான் வாய்ந்து.  
  
**10.** நீயேஎன் பிள்ளைஇங்கு நின்பாட்டில் குற்றமொன்றும்   
ஆயேம்என் றந்தோ அணிந்துகொண்டான் - நாயேன்செய்  
புண்ணியம்இவ் வானிற் புவியின் மிகப்பெரிதால்  
எண்ணியஎல் லாம்புரிகின் றேன்.  
  
**11.** எண்ணுகின்றேன் எண்ணுதொறென் எண்ணமெலாம் தித்திக்க   
நண்ணுகின்ற தென்புகல்வேன் நானிலத்தீர் - உண்ணுகின்ற  
உள்ளமுதோ நான்தான் உஞற்றுதவத் தாற்கிடைத்த  
தெள்ளமுதோ அம்பலவன் சீர்.  
  
**12.** ஆக்கி அளித்தல்முத லாந்தொழில்ஓர் ஐந்தினையும்   
தேக்கி அமுதொருநீ செய்என்றான் - தூக்கி  
எடுத்தான் அணைத்தான் இறவாத தேகம்  
கொடுத்தான்சிற் றம்பலத்தென் கோ.  
  
  
  
ஆறாம் திருமுறை / Sixth Thirumurai  
  
##  089\. திருவருட் கொடை  
tiruvaruṭ koṭai  
  
  
  
  
 கொச்சகக் கலிப்பா  
  
  
 திருச்சிற்றம்பலம்  
  
**1.** சிருட்டிமுதல் ஐந்தொழில்நான் செய்யஎனக் கருள்புரிந்தாய்   
பொருட்டிகழ்நின் பெருங்கருணைப் புனிதஅமு துவந்தளித்தாய்  
தெருட்டிகழ்நின் அடியவர்தம் திருச்சபையின் நடுஇருத்தித்  
தெருட்டிஎனை வளர்க்கின்றாய் சிற்சபையில் நடிக்கின்றாய்.  
  
**2.** படைத்தல்முதல் ஐந்தொழில்செய் பணிஎனக்கே பணித்திட்டாய்   
உடைத்தனிப்பே ரருட்சோதி ஓங்கியதெள் ளமுதளித்தாய்  
கொடைத்தனிப்போ கங்கொடுத்தாய் நின்அடியர் குழுநடுவே  
திடத்தமர்த்தி வளர்க்கின்றாய் சிற்சபையில் நடிக்கின்றாய்.  
  
**3.** அயன்முதலோர் ஐவர்செயும் தொழில்எனக்கே அளித்திட்டாய்   
உயர்வுறுபே ரருட்சோதித் திருவமுதம் உவந்தளித்தாய்  
மயர்வறுநின் அடியவர்தம் சபைநடுவே வைத்தருளிச்  
செயமுறவே வளர்க்கின்றாய் சிற்சபையில் நடிக்கின்றாய்.  
  
**4.** ஐவர்செயும் தொழில்எனக்கே அளித்தாய்நின் அருளமுதென்   
கைவரச்செய் துண்ணுவித்தாய் கங்கணம்என் கரத்தணிந்தாய்  
சைவர்எனும் நின்னடியார் சபைநடுவே வைத்தருளித்  
தெய்வமென்று வளர்க்கின்றாய் சிற்சபையில் நடிக்கின்றாய்.  
  
**5.** முத்தொழிலோ ஐந்தொழிலும் முன்னிமகிழ்ந் தெனக்களித்தாய்   
புத்தமுதம் உண்ணுவித்தோர் பொன்னணிஎன் கரத்தணிந்தாய்  
சித்தர்எனும் நின்னடியார் திருச்சபையில் நடுஇருத்திச்  
சித்துருவின் வளர்க்கின்றாய் சிற்சபையில் நடிக்கின்றாய்.  
  
**6.** ஐந்தொழில்நான் செயப்பணித்தாய் அருளமுதம் உணவளித்தாய்   
வெந்தொழில்தீர்ந் தோங்கியநின் மெய்யடியார் சபைநடுவே  
எந்தைஉனைப் பாடிமகிழ்ந் தின்புறவே வைத்தருளிச்  
செந்தமிழின் வளர்க்கின்றாய் சிற்சபையில் நடிக்கின்றாய்.  
  
**7.** நான்முகன்நா ரணன்முதலாம் ஐவர்தொழில் நயந்தளித்தாய்   
மேன்மைபெறும் அருட்சோதித் திருவமுதும் வியந்தளித்தாய்  
பான்மையுறு நின்னடியார் சபைநடுவே பதித்தருளித்  
தேன்மையொடு வளர்க்கின்றாய் சிற்சபையில் நடிக்கின்றாய்.  
  
**8.** நாயெனவே திரிந்தேனை வலிந்தழைத்து நான்முகன்மால்   
தூயபெருந் தேவர்செயும் தொழில்புரியென் றமுதளித்தாய்  
நாயகநின் னடியர்சபை நடுவிருக்க வைத்தருளிச்  
சேயெனவே வளர்க்கின்றாய் சிற்சபையில் நடிக்கின்றாய்.  
  
**9.** புல்வழங்கு புழுஅதனில் சிறியேனைப் புணர்ந்தருளிச்   
சொல்வழங்கு தொழில்ஐந்தும் துணிந்துகொடுத் தமுதளித்தாய்  
கல்விபெறு நின்னடியர் கழகநடு வைத்தென்னைச்  
செல்வமொடு வளர்க்கின்றாய் சிற்சபையில் நடிக்கின்றாய்.  
  
**10.** தெருமனைதோ றலைந்தேனை அலையாமே சேர்த்தருளி   
அருளொளியால் ஐந்தொழிலும் செயப்பணித்தே அமுதளித்து  
மருவியநின் மெய்யடியார் சபைநடுவே வைத்தழியாத்  
திருவளித்து வளர்க்கின்றாய் சிற்சபையில் நடிக்கின்றாய்.  
  
  
  
ஆறாம் திருமுறை / Sixth Thirumurai  
  
##  090\. உற்ற துரைத்தல்  
uṟṟa turaittal  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** துனிநாள் அனைத்தும் தொலைத்துவிட்டேன் தூக்கம் தவிர்த்தேன் சுகம்பலிக்கும்   
கனிநாள் இதுவே என்றறிந்தேன் கருத்து மலர்ந்தேன் களிப்புற்றேன்  
தனிநா யகனே கனகசபைத் தலைவா ஞான சபாபதியே  
இனிநான் இறையும் கலக்கமுறேன் இளைக்க மாட்டேன் எனக்கருளே.  
  
**2.** அருளும் பொருளும் யான்பெறவே அடுத்த தருணம் இதுஎன்றே   
தெருளும் படிநின் அருள்உணர்த்தத் தெரிந்தேன் துன்பத் திகைப்பொழிந்தேன்  
மருளும் மனந்தான் என்னுடைய வசத்தே நின்று வயங்கியதால்  
இருளும் தொலைந்த தினிச்சிறிதும் இளைக்க மாட்டேன் எனக்கருளே.  
  
**3.** அருளே உணர்த்த அறிந்துகொண்டேன் அடுத்த தருணம் இதுஎன்றே   
இருளே தொலைந்த திடர்அனைத்தும் எனைவிட் டகன்றே ஒழிந்தனவால்  
தெருளே சிற்றம் பலத்தாடும் சிவமே எல்லாம் செய்யவல்ல  
பொருளே இனிநான் வீண்போது போக்க மாட்டேன் கண்டாயே.  
  
**4.** கண்டே களிக்கும் பின்பாட்டுக் காலை இதுஎன் றருள்உணர்த்தக்   
கொண்டே அறிந்து கொண்டேன்நல் குறிகள் பலவுங் கூடுகின்ற  
தொண்டே புரிவார்க் கருளும்அருட் சோதிக் கருணைப் பெருமனே  
உண்டேன் அமுதம் உண்கின்றேன் உண்பேன் துன்பை ஒழித்தேனே.  
  
**5.** ஒழித்தேன் அவலம் அச்சம்எலாம் ஓடத் துறந்தேன் உறுகண்எலாம்   
கழித்தேன் மரணக் களைப்பற்றேன் களித்தேன் பிறவிக் கடல்கடந்தேன்  
பழித்தேன் சிற்றம் பலம்என்னாப் பாட்டை மறந்தேன் பரம்பரத்தே  
விழித்தேன் கருத்தின் படிஎல்லாம் விளையா டுதற்கு விரைந்தேனே.  
  
**6.** விரைந்து விரைந்து படிகடந்தேன் மேற்பால் அமுதம் வியந்துண்டேன்   
கரைந்து கரைந்து மனம்உருகக் கண்­ர் பெருகக் கருத்தலர்ந்தே  
வரைந்து ஞான மணம்பொங்க மணிமன் றரசைக் கண்டுகொண்டேன்  
திரைந்து நெகிழ்ந்த தோலுடம்பும் செழும்பொன் உடம்பாய்த் திகழ்ந்தேனே.  
  
**7.** தேனே கன்னல் செழும்பாகே என்ன மிகவும் தித்தித்தென்   
ஊனே புகுந்தென் உளத்தில்அமர்ந் துயிரில் கலந்த ஒருபொருளை  
வானே நிறைந்த பெருங்கருணை வாழ்வை மணிமன் றுடையானை  
நானே பாடிக் களிக்கின்றேன் நாட்டார் வாழ்த்த நானிலத்தே.  
  
**8.** நிலத்தே அடைந்த இடர்அனைத்தும் நிமிடத் தொழித்தே நிலைபெற்றேன்   
வலத்தே அழியா வரம்பெற்றேன் மணிமன் றேத்தும் வாழ்வடைந்தேன்  
குலத்தே சமயக் குழியிடத்தே விழுந்திவ் வுலகம் குமையாதே  
நலத்தே சுத்த சன்மார்க்கம் நாட்டா நின்றேன் நாட்டகத்தே.  
  
**9.** அகத்தே கறுத்துப் புறத்துவெளுத் திருந்த உலகர் அனைவரையும்   
சகத்தே திருத்திச் சன்மார்க்க சங்கத் தடைவித் திடஅவரும்  
இகத்தே பரத்தைப் பெற்றுமகிழ்ந் திடுதற் கென்றே எனைஇந்த  
உகத்தே இறைவன் வருவிக்க உற்றேன் அருளைப் பெற்றேனே.  
  
**10.** பெற்றேன் என்றும் இறவாமை பேதம் தவிர்ந்தே இறைவன்எனை   
உற்றே கலந்தான் நானவனை உற்றே கலந்தேன் ஒன்றானேம்  
எற்றே அடியேன் செய்ததவம் யாரே புரிந்தார் இன்னமுதம்  
துற்றே உலகீர் நீவிர்எலாம் வாழ்க வாழ்க துனிஅற்றே.  
  
  
  
ஆறாம் திருமுறை / Sixth Thirumurai  
  
##  091\. அனுபவ சித்தி  
aṉupava sitti  
  
  
  
  
 கட்டளைக் கலித்துறை  
  
  
 திருச்சிற்றம்பலம்  
  
**1.** அப்பா எனக்கெய்ப்பில் வைப்பாய் இருக்கின்ற ஆரமுதே   
இப்பாரில் என்தன்னை நீயே வருவித் திசைவுடனே  
தப்பாத தந்திரம் மந்திரம் யாவையும் தந்துலகில்  
வெப்பா னதுதவிர்த் தைந்தொழில் செய்ய விதித்தனையே.  
  
**2.** விதித்தனை என்னைநின் தன்மக னாக விதித்துளத்தே   
பதித்தனை என்னுட் பதிந்தனை சிற்றம் பலநடமும்  
உதித்தொளிர் பொன்னம் பலநட மும்ஒருங் கேஎனக்கே  
கதித்தழி யாமையும் இன்பமும் கைவரக் காட்டினையே.  
  
**3.** காட்டினை ஞான அமுதளித் தாய்நற் கனகசபை   
ஆட்டினை என்பக்கம் ஆக்கினை மெய்ப்பொருள் அன்றுவந்து  
நீட்டினை என்றும் அழியா வரந்தந்து நின்சபையில்  
கூட்டினை நான்முனம் செய்தவம் யாதது கூறுகவே.  
  
**4.** கூறுகந் தாய்சிவ காமக் கொடியைக் கொடியில்வெள்ளை   
ஏறுகந் தாய்என்னை ஈன்றுகந் தாய்மெய் இலங்குதிரு  
நீறுகந் தாய்உல கெல்லாம் தழைக்க நிமிர்சடைமேல்  
ஆறுகந் தாய்மன்றில் ஆட்டுகந் தாய்என்னை ஆண்டவனே.  
  
**5.** ஆண்டவ னேதிரு அம்பலத் தேஅரு ளால்இயற்றும்   
தாண்டவ னேஎனைத் தந்தவ னேமுற்றுந் தந்தவனே  
நீண்டவ னேஉயிர்க் கெல்லாம் பொதுவினில் நின்றவனே  
வேண்ட அனேக வரங்கொடுத் தாட்கொண்ட மேலவனே.  
  
**6.** மேலவ னேதிரு அம்பலத் தாடல் விளக்கும்மலர்க்   
காலவ னேகனல் கையவ னேநுதற் கண்ணவனே  
மாலவன் ஏத்தும் சிவகாம சுந்தர வல்லியைஓர்  
பாலவ னேஎனைப் பாலகன் ஆக்கிய பண்பினனே.  
  
**7.** வாட்டமெல் லாந்தவிர்ந் தேன்அருட் பேரொளி வாய்க்கப்பெற்றேன்   
கூட்டமெல் லாம்புகழ் அம்பல வாணரைக் கூடப்பெற்றேன்  
தேட்டமெல் லாம்வல்ல சித்திபெற் றேன்இச் செகதலத்தே  
ஆட்டமெல் லாம்விளை யாடுகின் றேன்எனக் கார்சரியே.  
  
**8.** நான்செய்த புண்ணியம் யார்செய் தனர்இந்த நானிலத்தே   
வான்செய்த தேவரும் காணாத காட்சி மகிழ்ந்துகண்டேன்  
ஊன்செய்த மெய்யும் உயிரும் உணர்வும் ஒளிமயமாக்  
கோன்செய வேபெற்றுக் கொண்டேன்உண் டேன்அருட் கோன்அமுதே.  
  
**9.** எனையான் மதித்துப் புகல்கின்ற தன்றிஃ தெந்தைபிரான்   
தனையான் மதித்திங்குப் பெற்றநல் வாழ்வது சாற்றுகின்றேன்  
வினையான் மெலிந்த மெலிவைஎல் லாம்விரைந் தேதவிர்த்துத்  
தனையான் புணர்ந்திடச் சாகா வரத்தையும் தந்தனனே.  
  
**10.** சிற்றம் பலத்தைத் தெரிந்துகொண் டேன்எம் சிவன்அருளால்   
குற்றம் பலவும் தவிர்ந்துநின் றேன்எண் குணக்குன்றிலே  
வெற்றம்பல் செய்தவர் எல்லாம் விரைந்து விரைந்துவந்தே  
நற்றம் பலம்தரு வாய்என்கின் றார்இந்த நானிலத்தே.  
  
**11.** ஒன்றுகண் டேன்திரு அம்பலத் தேஒளி ஓங்குகின்ற   
நன்றுகண் டேன்உல கெல்லாம் தழைக்க நடம்புரிதல்  
இன்றுகண் டேன்என்றும் சாகா வரத்தை எனக்கருள  
மன்றுகண் டார்க்கிந்த வாழ்வுள தென்று மகிழ்ந்தனனே.  
  
  
  
ஆறாம் திருமுறை / Sixth Thirumurai  
  
##  092\. இன்பத்திறன்  
iṉpattiṟaṉ  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** உலகுபுகழ் திருவமுதம் திருச்சிற்றம் பலத்தே   
உடையவர்இன் றுதவினர்நான் உண்டுகுறை தீர்ந்தேன்  
இலகுசிவ போகவடி வாகிமகிழ் கின்றேன்  
இளைப்பறியேன் தவிப்பறியேன் இடர்செய்பசி அறியேன்  
விலகல்இலாத் திருவனையீர் நீவிர்எலாம் பொசித்தே  
விரைந்துவம்மின் அம்பலத்தே விளங்குதிருக் கூத்தின்  
அலகறியாத் திறம்பாடி ஆடுதும்நாம் இதுவே  
அருள்அடையும் நெறிஎனவே தாகமம்ஆர்ப் பனவே.  
  
**2.** மாதவத்தால் நான்பெற்ற வானமுதே எனது   
வாழ்வேஎன் கண்ணமர்ந்த மணியேஎன் மகிழ்வே  
போதவத்தால் கழித்தேனை வலிந்துகலந் தாண்ட  
பொன்னேபொன் னம்பலத்தே புனிதநடத் தரசே  
தீதவத்தைப் பிறப்பிதுவே சிவமாகும் பிறப்பாச்  
செய்வித்தென் அவத்தையெலாம் தீர்த்தபெரும் பொருளே  
பூதலத்தே அடிச்சிறியேன் நினதுதிரு வடிக்கே  
புகழ்மாலை சூட்டுகின்றேன் புனைந்துகலந் தருளே.  
  
**3.** அளந்திடுவே தாகமத்தின் அடியும்நடு முடியும்   
அப்புறமும் அப்பாலும் அதன்மேலும் விளங்கி  
வளர்ந்திடுசிற் றம்பலத்தே வயங்கியபே ரொளியே  
மாற்றறியாப் பொன்னேஎன் மன்னேகண் மணியே  
தளர்ந்தஎனை அக்கணத்தே தளர்வொழித்தா னந்தம்  
தந்தபெருந் தகையேஎன் தனித்ததனித் துணைவா  
உளந்தருசம் மதமான பணிஇட்டாய் எனக்கே  
உன்பணியே பணியல்லால் என்பணிவே றிலையே.  
  
**4.** நாடுகலந் தாள்கின்றோர் எல்லாரும் வியப்ப   
நண்ணிஎனை மாலைஇட்ட நாயகனே நாட்டில்  
ஈடுகரைந் திடற்கரிதாம் திருச்சிற்றம் பலத்தே  
இன்பநடம் புரிகின்ற இறையவனே எனைநீ  
பாடுகஎன் னோடுகலந் தாடுகஎன் றெனக்கே  
பணிஇட்டாய் நான்செய்பெரும் பாக்கியம்என் றுவந்தேன்  
கோடுதவ றாதுனைநான் பாடுதற்கிங் கேற்ற  
குணப்பொருளும் இலக்கியமும் கொடுத்துமகிழ்ந் தருளே.  
  
**5.** நண்புடையாய் என்னுடைய நாயகனே எனது   
நல்உறவே சிற்சபையில் நடம்புரியும் தலைவா  
எண்புடையா மறைமுடிக்கும் எட்டாநின் புகழை  
யாதறிவேன் பாடுகஎன் றெனக்கேவல் இட்டாய்  
பண்புடைநின் மெய்யன்பர் பாடியபே ரன்பில்  
பழுத்தபழம் பாட்டில்ஒரு பாட்டும்அறி யேனே  
தண்புடைநன் மொழித்திரளும்354 சுவைப்பொருளும் அவைக்கே  
தக்கஇயல் இலக்கியமும் தந்தருள்வாய் எனக்கே.  
  
**6.** பணிந்தடங்கும் மனத்தவர்பால் பரிந்தமரும் பதியே   
பாடுகின்றோர் உள்ளகத்தே கூடுகின்ற குருவே  
கணிந்தமறை பலகோடி ஆகமம்பல் கோடி  
கடவுள்நின தருட்புகழைக் கணிப்பதற்குப் பலகால்  
துணிந்துதுணிந் தெழுந்தெழுந்து தொடர்ந்துதொடர்ந் தடிகள்  
சுமந்துசுமந் திளைத்திளைத்துச் சொல்லியவல் லனவென்  
றணிந்தமொழி மாற்றிவலி தணிந்தஎன்றால் அந்தோ  
அடியேன்நின் புகழ்உரைக்கல் ஆவதுவோ அறிந்தே.  
  
**7.** விதிப்பவர்கள் பலகோடி திதிப்பவர்பல் கோடி   
மேலவர்கள் ஒருகோடி விரைந்துவிரைந் துனையே  
மதிப்பவர்கள் ஆகிஅவர் மதியாலே பலகால்  
மதித்துமதித் தவர்மதிபெண் மதியாகி அலந்தே  
துதிப்பதுவே நலம்எனக்கொண் டிற்றைவரை ஏற்ற  
சொற்பொருள்கள் காணாதே சுழல்கின்றார் என்றால்  
குதிப்பொழியா மனச்சிறிய குரங்கொடுழல் கின்றேன்  
குறித்துரைப்பேன் என்னஉளம் கூசுகின்ற தரசே.  
  
**8.** ஒளியாகி உள்ஒளியாய் உள்ஒளிக்குள் ஒளியாய்   
ஒளிஒளியின் ஒளியாய்அவ் ஒளிக்குளும்ஓர் ஒளியாய்  
வெளியாகி வெளிவெளியாய் வெளியிடைமேல் வெளியாய்  
மேல்வெளிமேல் பெருவெளியாய்ப் பெருவெளிக்கோர் வெளியாய்  
அளியாகி அதுஆகி அதுவும்அல்லா தாகி  
அப்பாலாய் அப்பாலும் அல்லதுவாய் நிறைவாம்  
தளியாகி எல்லாமாய் விளங்குகின்ற ஞான  
சபைத்தலைவா நின்இயலைச் சாற்றுவதெவ் வணமே.  
  
**9.** வாக்கொழிந்து மனம்ஒழிந்து மதிஒழிந்து மதியின்   
வாதனையும் ஒழிந்தறிவாய் வயங்கிநின்ற இடத்தும்  
போக்கொழிந்தும் வரவொழிந்தும் பூரணமாய் அதுவும்  
போனபொழு துள்ளபடி புகலுவதெப் படியோ  
நீக்கொழிந்த நிறைவேமெய்ந் நிலையேஎன் னுடைய  
நேயமே ஆனந்த நிருத்தமிடும் பதியே  
ஏக்கொழிந்தார் உளத்திருக்கும் இறையேஎன் குருவே  
எல்லாமாய் அல்லதுமாய் இலங்கியமெய்ப் பொருளே.  
  
**10.** என்இயலே யான்அறியேன் இவ்வுலகின் இயல்ஓர்   
எள்அளவும் தான்அறியேன் எல்லாமும் உடையோய்  
நின்இயலை அறிவேனோ அறிந்தவனே போல  
நிகழ்த்துகின்றேன் பிள்ளைஎன நிலைப்பெயர்பெற் றிருந்தேன்  
தன்இயலாம் தனிஞான சபைத்தலைமைப் பதியே  
சத்தியனே நித்தியனே தயாநிதியே உலகம்  
பின்இயல்மா னிடப்பிள்ளை பேச்சினும்ஓர் பறவைப்  
பிறப்பின்உறும் கிளிப்பிள்ளைப் பேச்சுவக்கின் றதுவே.  
  
  
  
  * * * *  
  
  * 354\. மொழித்திறனும் - முதற்பதிப்பு., பொ. சு., ச. மு. க.  
  
ஆறாம் திருமுறை / Sixth Thirumurai  
  
##  093\. சிவயோக நிலை  
sivayōka nilai  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** மதிமண்ட லத்தமுதம் வாயார உண்டே   
பதிமண்ட லத்தரசு பண்ண - நிதிய  
நவநேய மாக்கும் நடராஜ னேயெஞ்  
சிவனே கதவைத் திற.  
  
**2.** இந்தார் அருளமுதம் யானருந்தல் வேண்டுமிங்கே   
நந்தா மணிவிளக்கே ஞானசபை - எந்தாயே  
கோவே எனது குருவே எனையாண்ட  
தேவே கதவைத் திற.  
  
**3.** சாகா அருளமுதம் தானருந்தி நான்களிக்க   
நாகா திபர்சூழ் நடராஜா - ஏகா  
பவனே பரனே பராபரனே எங்கள்  
சிவனே கதவைத் திற.  
  
**4.** அருளோங்கு தண்ணமுதம் அன்பால் அருந்தி   
மருள்நீங்கி நான்களித்து வாழப் - பொருளாந்  
தவநேயர் போற்றும் தயாநிதியே எங்கள்  
சிவனே கதவைத் திற.  
  
**5.** வானோர்க் கரிதெனவே மாமறைகள் சாற்றுகின்ற   
ஞானோ தயஅமுதம் நானருந்த - ஆனாத்  
திறப்பா வலர்போற்றும் சிற்றம் பலவா  
சிறப்பா கதவைத் திற.  
  
**6.** எல்லாமும் வல்லசித்தென் றெல்லா மறைகளுஞ்சொல்   
நல்லார் அமுதமது நானருந்த - நல்லார்க்கு  
நல்வாழ் வளிக்கும் நடராயா மன்றோங்கு  
செல்வா கதவைத் திற.  
  
**7.** ஏழ்நிலைக்கும் மேற்பால் இருக்கின்ற தண்ணமுதம்   
வாழ்நிலைக்க நானுண்டு மாண்புறவே - கேழ்நிலைக்க  
ஆவாஎன் றென்னைஉவந் தாண்டதிரு அம்பலமா  
தேவா கதவைத் திற.  
  
**8.** ஈன உலகத் திடர்நீங்கி இன்புறவே   
ஞான அமுதமது நானருந்த - ஞான  
உருவே உணர்வே ஒளியே வெளியே  
திருவே கதவைத் திற.  
  
**9.** திரையோ தசத்தே திகழ்கின்ற என்றே   
வரையோது தண்ணமுதம் வாய்ப்ப - உரைஓது  
வானேஎம் மானேபெம் மானே மணிமன்றில்  
தேனே கதவைத் திற.  
  
**10.** சோதிமலை மேல்வீட்டில் தூய திருவமுதம்   
மேதினிமேல் நானுண்ண வேண்டினேன் - ஓதரிய  
ஏகா அனேகா எழிற்பொதுவில் வாழ்ஞான  
தேகா கதவைத் திற.  
  
  
  
ஆறாம் திருமுறை / Sixth Thirumurai  
  
##  094\. அழிவுறா அருள்வடிவப் பேறு  
aḻivuṟā aruḷvaṭivap pēṟu  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** சிவங்க னிந்தசிற் றம்பலத் தருள்நடம் செய்கின்ற பெருவாழ்வே   
நவங்க னிந்தமேல் நிலைநடு விளங்கிய நண்பனே அடியேன்றன்  
தவங்க னிந்ததோர் விண்ணப்பம் திருச்செவி தரித்தருள் புரிந்தாயே  
பவங்க னிந்தஇவ் வடிவமே அழிவுறாப் பதிவடி வாமாறே.  
  
**2.** விளங்கு கின்றசிற் றம்பலத் தருள்நடம் விளைக்கின்ற பெருவாழ்வே   
களங்க மில்லதோர் உளநடு விளங்கிய கருத்தனே அடியேன்நான்  
விளம்பி நின்றதோர் விண்ணப்பம் திருச்செவி வியந்தருள் புரிந்தாயே  
உளங்கொள் இவ்வடி விம்மையே மந்திர ஒளிவடி வாமாறே.  
  
**3.** விஞ்சு கின்றசிற் றம்பலத் தருள்நடம் விளைக்கின்ற பெருவாழ்வே   
எஞ்சல் அற்றமா மறைமுடி விளங்கிய என்னுயிர்த் துணையேநான்  
அஞ்சல் இன்றியே செய்தவிண் ணப்பம்ஏற் றகங்களித் தளித்தாயே  
துஞ்சும் இவ்வுடல் அழிவுறா தோங்குமெய்ச் சுகவடி வாமாறே.  
  
**4.** ஓங்கு கின்றசிற் றம்பலத் தருள்நடம் ஒளிர்கின்ற பெருவாழ்வே   
தேங்கு லாவிய தெள்ளமு தேபெருஞ் செல்வமே சிவமேநின்  
பாங்க னேன்மொழி விண்ணப்பம் திருச்செவி பதித்தருள் புரிந்தாயே  
ஈங்கு வீழுடல் என்றும்வீ ழாதொளிர் இயல்வடி வாமாறே.  
  
**5.** இலங்கு கின்றசிற் றம்பலத் தருள்நடம் இடுகின்ற பெருவாழ்வே   
துலங்கு பேரருட் சோதியே சோதியுள் துலங்கிய பொருளேஎன்  
புலங்கொள் விண்ணப்பம் திருச்செவிக் கேற்றருள் புரிந்தனை இஞ்ஞான்றே  
அலங்கும் இவ்வுடல் எற்றையும் அழிவுறா அருள்வடி வாமாறே.  
  
**6.** சிறந்த பேரொளித் திருச்சிற்றம் பலத்திலே திகழ்கின்ற பெருவாழ்வே   
துறந்த பேருளத் தருட்பெருஞ் சோதியே சுகப்பெரு நிலையேநான்  
மறந்தி டாதுசெய் விண்ணப்பம் திருச்செவி மடுத்தருள் புரிந்தாயே  
பிறந்த இவ்வுடல் என்றும்இங் கழிவுறாப் பெருமைபெற் றிடுமாறே.  
  
**7.** வயங்கு கின்றசிற் றம்பலந் தன்னிலே வளர்கின்ற பெருவாழ்வே   
மயங்கு றாதமெய் அறிவிலே விளங்கிய மாமணி விளக்கேஇங்  
கியங்கு சிற்றடி யேன்மொழி விண்ணப்பம் ஏற்றருள் புரிந்தாயே  
தயங்கும் இவ்வுடல் எற்றையும் அழிவுறாத் தனிவடி வாமாறே.  
  
**8.** தீட்டு கின்றசிற் றம்பலந் தன்னிலே திகழ்கின்ற பெருவாழ்வே   
காட்டு கின்றதோர் கதிர்நடு விளங்கிய கடவுளே அடியேன்நான்  
நீட்டி நின்றதோர் விண்ணப்பம் திருச்செவி நிறைத்தருள் புரிந்தாயே  
பூட்டும் இவ்வுடல் எற்றையும் அழிவுறாப் பொன்வடி வாமாறே.  
  
**9.** தடையி லாதசிற் றம்பலந் தன்னிலே தழைக்கின்ற பெருவாழ்வே   
கடையி லாப்பெருங் கதிர்நடு விளங்கும்ஓர் கடவுளே அடியேன்நான்  
இடைவு றாதுசெய் விண்ணப்பம் திருச்செவிக் கேற்றருள் புரிந்தாயே  
புடையின் இவ்வுடல் எற்றையும் அழிவுறாப் பொன்வடி வாமாறே.  
  
**10.** கையின் நெல்லிபோல் விளங்குசிற் றம்பலங் கலந்தருள் பெருவாழ்வே   
மெய்யி லேவிளைந் தோங்கிய போகமே மெய்ப்பெரும் பொருளேநான்  
ஐய மற்றுரைத் திட்டவிண் ணப்பம்ஏற் றளித்தனை இஞ்ஞான்றே  
செய்யும் இவ்வுடல் என்றுமிங் கழிவுறாச் சிவவடி வாமாறே.  
  
  
  
ஆறாம் திருமுறை / Sixth Thirumurai  
  
##  095\. பேரருள் வாய்மையை வியத்தல்  
pēraruḷ vāymaiyai viyattal  
  
  
  
  
 கட்டளைக் கலித்துறை  
  
  
 திருச்சிற்றம்பலம்  
  
**1.** நன்றே தருந்திரு நாடகம் நாடொறும் ஞானமணி   
மன்றே விளங்கப் புரிகின்ற ஆனந்த வார்கழலோய்  
இன்றே அருட்பெருஞ் சோதிதந் தாண்டருள் எய்துகணம்  
ஒன்றே எனினும் பொறேன்அரு ளாணை உரைத்தனனே.  
  
**2.** தற்சோதி என்னுயிர்ச் சத்திய சோதி தனித்தலைமைச்   
சிற்சோதி மன்றொளிர் தீபக சோதிஎன் சித்தத்துள்ளே  
நற்சோதி ஞானநல் நாடக சோதி நலம்புரிந்த  
பொற்சோதி ஆனந்த பூரண சோதிஎம் புண்ணியனே.  
  
**3.** திரைகண்ட மாயைக் கடல்கடந் தேன்அருட் சீர்விளங்கும்   
கரைகண் டடைந்தனன் அக்கரை மேல்சர்க் கரைகலந்த  
உரைகண்ட தெள்ளமு துண்டேன் அருளொளி ஓங்குகின்ற  
வரைகண்ட தன்மிசை உற்றேன் உலகம் மதித்திடவே.  
  
**4.** மனக்கேத மாற்றிவெம் மாயையை நீக்கி மலிந்தவினை   
தனக்கே விடைகொடுத் தாணவம் தீர்த்தருள் தண்ணமுதம்  
எனக்கே மிகவும் அளித்தருட் சோதியும் ஈந்தழியா  
இனக்கேண்மை யுந்தந்தென் உட்கலந் தான்மன்றில் என்னப்பனே.  
  
**5.** வாதித்த மாயை வினையா ணவம்எனும் வன்மலத்தைச்   
சேதித்தென் உள்ளம் திருக்கோயி லாக்கொண்டு சித்திஎலாம்  
போதித் துடம்பையும் பொன்னுடம் பாக்கிநற் புத்தமுதும்  
சாதித் தருளிய நின்னருட் கியான்செயத் தக்கதென்னே.  
  
**6.** செத்தார் எழுகெனச் சிந்தைசெய் முன்னஞ் சிரித்தெழவே   
இத்தா ரணியில் அருட்பெருஞ் சோதி எனக்களித்தாய்  
எத்தாலும் என்றும் அழியா வடிவுதந் தென்னுள்நின்னை  
வைத்தாய் மணிமன்ற வாணநின் பேரருள் வாய்மையென்னே.  
  
**7.** ஆக்கல்ஒன் றோதொழில் ஐந்தையும் தந்திந்த அண்டபிண்ட   
வீக்கம்எல் லாம்சென்றுன் இச்சையின் வண்ணம் விளங்குகநீ  
ஏக்கமு றேல்என் றுரைத்தருட் சோதியும் ஈந்தெனக்கே  
ஊக்கமெ லாம்உற உட்கலந் தான்என் உடையவனே.  
  
**8.** என்னேஎன் மீதெம் பெருமான் கருணை இருந்தவண்ணம்   
தன்னே ரிலாத அருட்பெருஞ் சோதியைத் தந்துலகுக்  
கன்னே எனவிளை யாடுக என்றழி யாதசெழும்  
பொன்னேர் வடிவும் அளித்தென் னுயிரில் புணர்ந்தனனே.  
  
**9.** அச்சோ என்என்று புகல்வேன்என் ஆண்டவன் அம்பலத்தான்   
எச்சோ தனையும் இயற்றாதென் னுட்கலந் தின்னருளாம்  
மெய்ச்சோதி ஈந்தெனை மேனிலைக் கேற்றி விரைந்துடம்பை  
இச்சோதி ஆக்கிஅழியா நலந்தந்த விச்சையையே.  
  
**10.** வாழிஎன் ஆண்டவன் வாழிஎங் கோன்அருள் வாய்மைஎன்றும்   
வாழிஎம் மான்புகழ் வாழிஎன் நாதன் மலர்ப்பதங்கள்  
வாழிமெய்ச் சுத்தசன் மார்க்கப் பெருநெறி மாண்புகொண்டு  
வாழிஇவ் வையமும் வானமும் மற்றவும் வாழியவே.  
  
  
  
ஆறாம் திருமுறை / Sixth Thirumurai  
  
##  096\. பொன்வடிவப் பேறு  
poṉvaṭivap pēṟu  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** அருட்பெருஞ் சோதி அபயம் அபயம்   
பொருட்பெருஞ் சோதிப் புணைதந் - திருட்பெருங்கார்  
அள்ளற் கடல்கடத்தி அக்கரைமேல் ஆனந்தம்  
கொள்ளற் கபயங் கொடு.  
  
**2.** ஆரமுதம் தந்தென்னுள் அச்சமெலாம் தீர்த்தருளிச்   
சீரமுத வண்ணத் திருவடிகண் - டார்வமிகப்  
பாடி உடம்புயிரும் பத்திவடி வாகிக்கூத்  
தாடிக் களிக்க அருள்.  
  
**3.** இடர்தொலைந்த ஞான்றே இனைவும் தொலைந்த   
சுடர்கலந்த ஞான்றே சுகமும் - முடுகிஉற்ற  
தின்னே களித்திடுதும் என்நெஞ்சே அம்பலவன்  
பொன்னேர் பதத்தைப் புகழ்.  
  
**4.** ஈனமெலாம் தீர்ந்தனவே இன்பமெலாம் எய்தினவே   
ஊனமெலாம் கைவிட் டொழிந்தனவே - ஞானமுளோர்  
போற்றும்சிற் றம்பலத்தும் பொன்னம்ப லத்துநடம்  
போற்றும் படிப்பெற்ற போது.  
  
**5.** உள்ளக் கவலையெலாம் ஓடி ஒழிந்தனவே   
வள்ளற் பெருஞ்சோதி வாய்த்தனவே - கள்ளக்  
கருத்தொழிய ஞானக் கருத்தியைந்து நாதன்  
பொருத்தமுற்றென் உள்ளமர்ந்த போது.  
  
**6.** ஊன உடம்பே ஒளிஉடம்பாய் ஓங்கிநிற்க   
ஞான அமுதெனக்கு நல்கியதே - வானப்  
பொருட்பெருஞ் சோதிப் பொதுவில் விளங்கும்  
அருட்பெருஞ் சோதி அது.  
  
**7.** எல்லாம் செயவல்லான் எந்தையருள் அம்பலவன்   
நல்லான் எனக்குமிக நன்களித்தான் - எல்லாரும்  
கண்டுவியக் கின்றார் கருணைத் திருவமுதம்  
உண்டுவியக் கின்றேன் உவந்து.  
  
**8.** ஏசா உலகவர்கள் எல்லாரும் கண்டுநிற்கத்   
தேசார் ஒளியால் சிறியேனை - வாசாம  
கோசரத்தின் ஏற்றிக் கொடுத்தான் அருளமுதம்  
ஈசனத்தன் அம்பலவ னே.  
  
**9.** ஐயனெனக் கீந்த அதிசயத்தை என்புகல்வேன்   
பொய்யடியேன் குற்றம் பொறுத்தருளி - வையத்  
தழியாமல் ஓங்கும் அருள்வடிவம் நான்ஓர்  
மொழிஆடு தற்கு முனம்.  
  
**10.** ஒப்புயர்வொன் றில்லா ஒருவன் அருட்சோதி   
அப்பனெலாம் வல்லதிரு அம்பலத்தான் - இப்புவியில்  
வந்தான் இரவி வருதற்கு முன்கருணை  
தந்தானென் னுட்கலந்தான் தான்.  
  
**11.** ஓத உலவா ஒருதோழன் தொண்டருளன்   
சாதல் ஒழித்தென்னைத் தானாக்கிப் - பூதலத்தில்  
ஐந்தொழில்செய் என்றே அருட்சோதிக் கோலளித்தான்  
வெந்தொழில்போய் நீங்க விரைந்து.  
  
**12.** ஔவியந்தீர் உள்ளத் தறிஞரெலாம் கண்டுவக்கச்   
செவ்வியசன் மார்க்கம் சிறந்தோங்க - ஒவ்வி  
விரைந்துவந்தென் உட்கலந்து மெய்யேமெய் யாக  
நிரந்தொன்றாய்330 நின்றான் நிலத்து.  
  
**13.** சோதிப் பிழம்பே சுகவடிவே மெய்ஞ்ஞான   
நீதிப் பொதுவே நிறைநிதியே - சோதிக்  
கடவுளே மாயைஇரு கன்மமிருள் எல்லாம்  
விடவுளே நின்று விளங்கு.  
  
**14.** துன்பமெலாம் தீர்ந்த சுகமெல்லாம் கைதந்த   
அன்பரெலாம் போற்ற அருள்நடஞ்செய் - இன்பன்  
அருட்பெருஞ்சிற் சோதிதிரு அம்பலத்தான் வேதப்  
பொருட்பெருஞ்சித் தென்னுட் புகுந்து.  
  
**15.** தூக்கம் கெடுத்துச் சுகங்கொடுத்தான் என்தனக்கே   
ஆக்கமென ஓங்கும்பொன் அம்பலத்தான் - ஏக்கமெலாம்  
நீங்கினேன் எண்ணம் நிரம்பினேன் பொன்வடிவம்  
தாங்கினேன் சத்தியமாத் தான்.  
  
**16.** துன்பம் கெடுத்துச் சுகங்கொடுத்தான் என்தனக்கே   
அன்பகத்தில் வாழும்சிற் றம்பலத்தான் - இன்புருவம்  
தாங்கினேன் சாகாத் தனிவடிவம் பெற்றொளியால்  
ஓங்கினேன் உண்மை உரை.  
  
  
  
  * * * *  
  
  * 330\. நிறைந்தொன்றாய் - முதற்பதிப்பு., பொ. சு., ச. மு. க.நிரைந்தொன்றாய் - பி. இரா. ' நிரந்தொன்றாய் ' என்பது அடிகள் எழுத்து.  
  
ஆறாம் திருமுறை / Sixth Thirumurai  
  
##  097\. நடராஜபதி மாலை  
naṭarājapati mālai  
  
  
  
  
 பன்னிருசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அருள்நிலை விளங்குசிற் றம்பலம்எ னுஞ்சிவ   
சுகாதீத வெளிநடுவிலே  
அண்டபகி ரண்டகோ டிகளும் சராசரம்  
அனைத்தும்அவை ஆக்கல்முதலாம்  
பொருள்நிலைச் சத்தரொடு சத்திகள் அனந்தமும்  
பொற்பொடுவி ளங்கிஓங்கப்  
புறப்புறம் அகப்புறம் புறம்அகம் இவற்றின்மேல்  
பூரணா காரமாகித்  
தெருள்நிலைச் சச்சிதா னந்தகிர ணாதிகள்  
சிறப்பமுதல் அந்தம்இன்றித்  
திகழ்கின்ற மெய்ஞ்ஞான சித்திஅனு பவநிலை  
தெளிந்திட வயங்குசுடரே  
சுருள்நிலைக் குழலம்மை ஆனந்த வல்லிசிவ  
சுந்தரிக் கினியதுணையே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**2.** என்இயல் உடம்பிலே என்பிலே அன்பிலே   
இதயத்தி லேதயவிலே  
என்உயிரி லேஎன்றன் உயிரினுக் குயிரிலே  
என்இயற் குணம்அதனிலே  
இன்இயல்என் வாக்கிலே என்னுடைய நாக்கிலே  
என்செவிப் புலன்இசையிலே  
என்இருகண் மணியிலே என்கண்மணி ஒளியிலே  
என்அனு பவந்தன்னிலே  
தன்இயல்என் அறிவிலே அறிவினுக் கறிவிலே  
தானே கலந்துமுழுதும்  
தன்மயம தாக்கியே தித்தித்து மேன்மேல்  
ததும்பிநிறை கின்றஅமுதே  
துன்னிய பெருங்கருணை வெள்ளமே அழியாத  
சுகமே சுகாதீதமே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**3.** உடல்எலாம் உயிர்எலாம் உளம்எலாம் உணர்வெலாம்   
உள்ளனஎ லாங்கலந்தே  
ஒளிமயம தாக்கிஇருள் நீக்கிஎக் காலத்தும்  
உதயாத்த மானம்இன்றி  
இடல்எலாம் வல்லசிவ சத்திகிர ணாங்கியாய்  
ஏகமாய் ஏகபோக  
இன்பநிலை என்னும்ஒரு சிற்சபையின் நடுவே  
இலங்நிறை கின்றசுடரே  
கடல்எலாம் புவிஎலாம் கனல்எலாம் வளிஎலாம்  
ககன்எலாம் கண்டபரமே  
காணாத பொருள்எனக் கலைஎலாம் புகலஎன்  
கண்காண வந்தபொருளே  
தொடல்எலாம் பெறஎனக் குள்ளும் புறத்தும்மெய்த்  
துணையாய் விளங்கும்அறிவே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**4.** மெய்தழைய உள்ளங் குளிர்ந்துவகை மாறாது   
மேன்மேற் கலந்துபொங்க  
விச்சைஅறி வோங்கஎன் இச்சைஅறி வனுபவம்  
விளங்கஅறி வறிவதாகி  
உய்தழை வளித்தெலாம் வல்லசித் ததுதந்  
துவட்டாதுள் ஊறிஊறி  
ஊற்றெழுந் தென்னையும் தானாக்கி என்னுளே  
உள்ளபடி உள்ளஅமுதே  
கைதழைய வந்தவான் கனியே எலாங்கண்ட  
கண்ணே கலாந்தநடுவே  
கற்பனைஇ லாதோங்கு சிற்சபா மணியே  
கணிப்பருங் கருணைநிறைவே  
துய்தழை பரப்பித் தழைந்ததரு வேஅருட்  
சுகபோக யோகஉருவே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**5.** எண்ணிலா அண்டபகி ரண்டத்தின் முதலிலே   
இடையிலே கடையிலேமேல்  
ஏற்றத்தி லேஅவையுள் ஊற்றத்தி லேதிரண்  
டெய்துவடி வந்தன்னிலே  
கண்ணுறா அருவிலே உருவிலே குருவிலே  
கருவிலே தன்மைதனிலே  
கலையாதி நிலையிலே சத்திசத் தாகிக்  
கலந்தோங்கு கின்றபொருளே  
தெண்ணிலாக் காந்தமணி மேடைவாய்க் கோடைவாய்ச்  
சேர்ந்தனு பவித்தசுகமே  
சித்தெலாஞ் செயவல்ல தெய்வமே என்மனத்  
திருமாளி கைத்தீபமே  
துண்ணுறாச் சாந்தசிவ ஞானிகள் உளத்தே  
சுதந்தரித் தொளிசெய்ஒளியே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**6.** அம்புவியி லேபுவியின் அடியிலே முடியிலே   
அம்மண்ட லந்தன்னிலே  
அகலத்தி லேபுவியின் அகிலத்தி லேஅவைக்  
கானவடி வாதிதனிலே  
விம்பமுற வேநிறைந் தாங்கவை நிகழ்ந்திட  
விளக்கும்அவை அவையாகியே  
மேலும்அவை அவையாகி அவைஅவைஅ லாததொரு  
மெய்ந்நிலையும் ஆனபொருளே  
தம்பமிசை எனைஏற்றி அமுதூற்றி அழியாத்  
தலத்திலுற வைத்தஅரசே  
சாகாத வித்தைக் கிலக்கண இலக்கியம்  
தானாய்இ ருந்தபரமே  
தொம்பதமும் உடனுற்ற தற்பதமும் அசிபதச்  
சுகமும்ஒன் றானசிவமே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**7.** நீரிலே நீர்உற்ற நிறையிலே நிறைஉற்ற   
நிலையிலே நுண்மைதனிலே  
நிகழ்விலே நிகழ்வுற்ற திகழ்விலே நிழலிலே  
நெகிழிலே தண்மைதனிலே  
ஊரிலே அந்நீரின் உப்பிலே உப்பிலுறும்  
ஒண்சுவையி லேதிரையிலே  
உற்றநீர்க் கீழிலே மேலிலே நடுவிலே  
உற்றியல் உறுத்தும்ஒளியே  
காரிலே ஒருகோடி பொழியினும் துணைபெறாக்  
கருணைமழை பொழிமேகமே  
கனகசபை நடுநின்ற கடவுளே சிற்சபைக்  
கண்ணோங்கும் ஒருதெய்வமே  
தூரிலே பலமளித் தூரிலே வளர்கின்ற  
சுகசொருப மானதருவே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**8.** ஒள்ளிய நெருப்பிலே உப்பிலே ஒப்பிலா   
ஒளியிலே சுடரிலேமேல்  
ஓட்டிலே சூட்டிலே உள்ளாடும் ஆட்டிலே  
உறும்ஆதி அந்தத்திலே  
தெள்ளிய நிறத்திலே அருவத்தி லேஎலாம்  
செயவல்ல செய்கைதனிலே  
சித்தாய் விளங்கிஉப சித்தாய சத்திகள்  
சிறக்கவளர் கின்றஒளியே  
வள்ளிய சிவானந்த மலையே சுகாதீத  
வானமே ஞானமயமே  
மணியேஎன் இருகண்ணுள் மணியேஎன் உயிரேஎன்  
வாழ்வேஎன் வாழ்க்கைவைப்பே  
துள்ளிய மனப்பேயை உள்ளுற அடக்கிமெய்ச்  
சுகம்எனக் கீந்ததுணையே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**9.** அறைகின்ற காற்றிலே காற்றுப்பி லேகாற்றின்   
ஆதிநடு அந்தத்திலே  
ஆனபல பலகோடி சத்திகளின் உருவாகி  
ஆடும்அதன் ஆட்டத்திலே  
உறைகின்ற நிறைவிலே ஊக்கத்தி லேகாற்றின்  
உற்றபல பெற்றிதனிலே  
ஓங்கிஅவை தாங்கிமிகு பாங்கினுறு சத்தர்கட்  
குபகரித் தருளும்ஒளியே  
குறைகின்ற மதிநின்று கூசஓர் ஆயிரம்  
கோடிகிர ணங்கள்வீசிக்  
குலஅமுத மயமாகி எவ்வுயி ரிடத்தும்  
குலாவும்ஒரு தண்மதியமே  
துறைநின்று பொறைஒன்று தூயர்அறி வாற்கண்ட  
சொருபமே துரியபதமே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**10.** வானிலே வானுற்ற வாய்ப்பிலே வானின்அரு   
வத்திலே வான்இயலிலே  
வான்அடியி லேவானின் நடுவிலே முடியிலே  
வண்ணத்தி லேகலையிலே  
மானிலே நித்திய வலத்திலே பூரண  
வரத்திலே மற்றையதிலே  
வளரனந் தானந்த சத்தர்சத் திகள்தம்மை  
வைத்தஅருள் உற்றஒளியே  
தேனிலே பாலிலே சர்க்கரையி லேகனித்  
திரளிலே தித்திக்கும்ஓர்  
தித்திப்பெ லாங்கூட்டி உண்டாலும் ஒப்பெனச்  
செப்பிடாத் தெள்ளமுதமே  
தூநிலா வண்ணத்தில் உள்ளோங்கும் ஆனந்த  
சொருபமே சொருபசுகமே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**11.** என்றிரவி தன்னிலே இரவிசொரு பத்திலே   
இயல்உருவி லேஅருவிலே  
ஏறிட்ட சுடரிலே சுடரின்உட் சுடரிலே  
எறிஆத பத்திரளிலே  
ஒன்றிரவி ஒளியிலே ஓங்கொளியின் ஒளியிலே  
ஒளிஒளியின் ஒளிநடுவிலே  
ஒன்றாகி நன்றாகி நின்றாடு கின்றஅருள்  
ஒளியேஎன் உற்றதுணையே  
அன்றிரவில் வந்தெனக் கருள்ஒளி அளித்தஎன்  
அய்யனே அரசனேஎன்  
அறிவனே அமுதனே அன்பனே இன்பனே  
அப்பனே அருளாளனே  
துன்றியஎன் உயிரினுக் கினியனே தனியனே  
தூயனே என்நேயனே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**12.** அணிமதியி லேமதியின் அருவிலே உருவிலே   
அவ்வுருவின் உருவத்திலே  
அமுதகிர ணத்திலே அக்கிரண ஒளியிலே  
அவ்வொளியின் ஒளிதன்னிலே  
பணிமதியின் அமுதிலே அவ்வமு தினிப்பிலே  
பக்கநடு அடிமுடியிலே  
பாங்குபெற ஓங்கும்ஒரு சித்தேஎன் உள்ளே  
பலித்தபர மானந்தமே  
மணிஒளியில் ஆடும்அருள் ஒளியே நிலைத்தபெரு  
வாழ்வே நிறைந்தமகிழ்வே  
மன்னேஎன் அன்பான பொன்னேஎன் அன்னேஎன்  
வரமே வயங்குபரமே  
துணிமதியில் இன்பஅனு பவமாய் இருந்தகுரு  
துரியமே பெரியபொருளே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**13.** அண்டஒரு மைப்பகுதி இருமையாம் பகுதிமேல்   
ஆங்காரி யப்பகுதியே  
ஆதிபல பகுதிகள் அனந்தகோ டிகளின்நடு  
அடியினொடு முடியும்அவையில்  
கண்டபல வண்ணமுத லானஅக நிலையும்  
கணித்தபுற நிலையும்மேன்மேல்  
கண்டதிக ரிக்கின்ற கூட்டமும் விளங்கக்  
கலந்துநிறை கின்றஒளியே  
கொண்டபல கோலமே குணமே குணங்கொண்ட  
குறியே குறிக்கஒண்ணாக்  
குருதுரிய மேசுத்த சிவதுரிய மேஎலாம்  
கொண்டதனி ஞானவெளியே  
தொண்டர்இத யத்திலே கண்டென இனிக்கின்ற  
சுகயோக அனுபோகமே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**14.** கரையிலாக் கடலிலே கடல்உப்பி லேகடற்   
கடையிலே கடல்இடையிலே  
கடல்முதலி லேகடல் திரையிலே நுரையிலே  
கடல்ஓசை அதன்நடுவிலே  
வரையிலா வெள்ளப் பெருக்கத்தி லேவட்ட  
வடிவிலே வண்ணம்அதிலே  
மற்றதன் வளத்திலே உற்றபல சத்தியுள்  
வயங்கிஅவை காக்கும் ஒளியே  
புரையிலா ஒருதெய்வ மணியேஎன் உள்ளே  
புகுந்தறி வளித்தபொருளே  
பொய்யாத செல்வமே நையாத கல்வியே  
புடம்வைத் திடாதபொன்னே  
மரையிலா வாழ்வே மறைப்பிலா வைப்பே  
மறுப்பிலா தருள்வள்ளலே  
மணிமன்றில் நடுநின்ற ஒருதெய்வ மேஎலாம்  
வல்லநட ராஜபதியே.  
  
**15.** உற்றியலும் அணுவாதி மலைஅந்த மானஉடல்   
உற்றகரு வாகிமுதலாய்  
உயிராய் உயிர்க்குள்உறும் உயிராகி உணர்வாகி  
உணர்வுள்உணர் வாகிஉணர்வுள்  
பற்றியலும் ஒளியாகி ஒளியின்ஒளி யாகிஅம்  
பரமாய்ச் சிதம்பரமுமாய்ப்  
பண்புறுசி தம்பரப் பொற்சபையு மாய்அதன்  
பாங்கோங்கு சிற்சபையுமாய்த்  
தெற்றியலும் அச்சபையின் நடுவில்நடம் இடுகின்ற  
சிவமாய் விளங்குபொருளே  
சித்தெலாம் செய்எனத் திருவாக் களித்தெனைத்  
தேற்றிஅருள் செய்தகுருவே  
மற்றியலும் ஆகிஎனை வாழ்வித்த மெய்ஞ்ஞான  
வாழ்வேஎன் வாழ்வின்வரமே  
மணிமன்றில் நடுநின்ற ஒருதெய்வ மேஎலாம்  
வல்லநட ராஜபதியே.  
  
**16.** எவ்வுலகும் எவ்வுயிரும் எப்பொருளும் உடையதாய்   
எல்லாஞ்செய் வல்லதாகி  
இயற்கையே உண்மையாய் இயற்கையே அறிவாய்  
இயற்கையே இன்பமாகி  
அவ்வையின் அனாதியே பாசமில தாய்ச்சுத்த  
அருளாகி அருள்வெளியிலே  
அருள்நெறி விளங்கவே அருள்நடம் செய்தருள்  
அருட்பெருஞ் சோதியாகிக்  
கவ்வைஅறு தனிமுதற் கடவுளாய் ஓங்குமெய்க்  
காட்சியே கருணைநிறைவே  
கண்ணேஎன் அன்பிற் கலந்தெனை வளர்க்கின்ற  
கதியே கனிந்தகனியே  
வெவ்வினை தவிர்த்தொரு விளக்கேற்றி என்னுளே  
வீற்றிருந் தருளும்அரசே  
மெய்ஞ்ஞான நிலைநின்ற விஞ்ஞான கலர்உளே  
மேவுநட ராஜபதியே.  
  
**17.** நாதாந்த போதாந்த யோகாந்த வேதாந்த   
நண்ணுறு கலாந்தம்உடனே  
நவில்கின்ற சித்தாந்தம் என்னும்ஆ றந்தத்தின்  
ஞானமெய்க் கொடிநாட்டியே  
மூதாண்ட கோடிக ளொடுஞ்சரா சரம்எலாம்  
முன்னிப் படைத்தல்முதலாம்  
முத்தொழிலும் இருதொழிலும் முன்னின் றியற்றிஐம்  
மூர்த்திகளும் ஏவல்கேட்ப  
வாதாந்தம் உற்றபல சத்திக ளொடுஞ்சத்தர்  
வாய்ந்துபணி செய்யஇன்ப  
மாராச்சி யத்திலே திருவருட் செங்கோல்  
வளத்தொடு செலுத்துமரசே  
சூதாண்ட நெஞ்சினில் தோயாத நேயமே  
துரியநடு நின்றசிவமே  
சுத்தசிவ சன்மார்க்க நிதியே அருட்பெருஞ்  
சோதிநட ராஜபதியே.  
  
**18.** ஒருபிரமன் அண்டங்கள் அடிமுடிப் பெருமையே   
உன்னமுடி யாஅவற்றின்  
ஓராயி ரங்கோடி மால்அண்டம் அரன்அண்டம்  
உற்றகோ டாகோடியே  
திருகலறு பலகோடி ஈசன்அண் டம்சதா  
சிவஅண்டம் எண்ணிறந்த  
திகழ்கின்ற மற்றைப் பெருஞ்சத்தி சத்தர்தம்  
சீரண்டம் என்புகலுவேன்  
உறுவும்இவ் வண்டங்கள் அத்தனையும் அருள்வெளியில்  
உறுசிறு அணுக்களாக  
ஊடசைய அவ்வெளியின் நடுநின்று நடனமிடும்  
ஒருபெருங் கருணைஅரசே  
மருவிஎனை ஆட்கொண்டு மகனாக்கி அழியா  
வரந்தந்த மெய்த்தந்தையே  
மணிமன்றின் நடுநின்ற ஒருதெய்வ மேஎலாம்  
வல்லநட ராஜபதியே.  
  
**19.** வரவுசெல வற்றபரி பூரணா காரசுக   
வாழ்க்கைமுத லாஎனக்கு  
வாய்த்தபொரு ளேஎன்கண் மணியேஎன் உள்ளே  
வயங்கிஒளிர் கின்றஒளியே  
இரவுபகல் அற்றஒரு தருணத்தில் உற்றபே  
ரின்பமே அன்பின்விளைவே  
என்தந்தை யேஎனது குருவேஎன் நேயமே  
என்னாசை யேஎன் அறிவே  
கரவுநெறி செல்லாக் கருத்தினில் இனிக்கின்ற  
கருணைஅமு தேகரும்பே  
கனியே அருட்பெருங் கடலேஎ லாம்வல்ல  
கடவுளே கலைகள்எல்லாம்  
விரவிஉணர் வரியசிவ துரியஅனு பவமான  
மெய்ம்மையே சன்மார்க்கமா  
மெய்ஞ்ஞான நிலைநின்ற விஞ்ஞான கலர்உளே  
மேவுநட ராஜபதியே.  
  
**20.** பாராதி பூதமொடு பொறிபுலன் கரணமும்   
பகுதியும் காலம்முதலாப்  
பகர்கின்ற கருவியும் அவைக்குமேல் உறுசுத்த  
பரமாதி நாதம்வரையும்  
சீராய பரவிந்து பரநாத முந்தனது  
திகழங்கம் என்றுரைப்பத்  
திருவருட் பெருவெளியில் ஆனந்த நடனமிடு  
தெய்வமே என்றும்அழியா  
ஊராதி தந்தெனை வளர்க்கின்ற அன்னையே  
உயர்தந்தை யேஎன்உள்ளே  
உற்றதுணை யேஎன்றன் உறவேஎன் அன்பே  
உவப்பேஎன் னுடையஉயிரே  
ஆராலும் அறியாத உயர்நிலையில் எனைவைத்த  
அரசே அருட்சோதியே  
அகரநிலை முழுதுமாய் அப்பாலு மாகிநிறை  
அமுதநட ராஜபதியே.  
  
**21.** உரைவிசுவம் உண்டவெளி உபசாந்த வெளிமேலை   
உறுமவுன வெளிவெளியின்மேல்  
ஓங்குமா மவுனவெளி யாதியுறும் அனுபவம்  
ஒருங்கநிறை உண்மைவெளியே  
திரையறு பெருங்கருணை வாரியே எல்லாஞ்செய்  
சித்தே எனக்குவாய்த்த  
செல்வமே ஒன்றான தெய்வமே உய்வகை  
தெரித்தெனை வளர்த்தசிவமே  
பரைநடு விளங்கும்ஒரு சோதியே எல்லாம்  
படைத்திடுக என்றெனக்கே  
பண்புற உரைத்தருட் பேரமுத ளித்தமெய்ப்  
பரமமே பரமஞான  
வரைநடு விளங்குசிற் சபைநடுவில் ஆனந்த  
வண்ணநட மிடுவள்ளலே  
மாறாத சன்மார்க்க நிலைநீதி யேஎலாம்  
வல்லநட ராஜபதியே.  
  
**22.** ஊழிதோ றூழிபல அண்டபகிர் அண்டத்   
துயிர்க்கெலாம் தரினும்அந்தோ  
ஒருசிறிதும் உலவாத நிறைவாகி அடியேற்  
குவப்பொடு கிடைத்தநிதியே  
வாழிநீ டூழியென வாய்மலர்ந் தழியா  
வரந்தந்த வள்ளலேஎன்  
மதியினிறை மதியே வயங்குமதி அமுதமே  
மதிஅமுதின் உற்றசுகமே  
ஏழினோ டேழுலகில் உள்ளவர்கள் எல்லாம்இ  
தென்னைஎன் றதிசயிப்ப  
இரவுபகல் இல்லாத பெருநிலையில் ஏற்றிஎனை  
இன்புறச் செய்தகுருவே  
ஆழியோ டணிஅளித் துயிரெலாம் காத்துவிளை  
யாடென் றுரைத்தஅரசே  
அகரநிலை முழுதுமாய் அப்பாலு மாகிஒளிர்  
அபயநட ராஜபதியே.  
  
**23.** பூதமுத லாயபல கருவிகள் அனைத்தும்என்   
புகல்வழிப் பணிகள்கேட்பப்  
பொய்படாச் சத்திகள் அனந்தகோ டிகளும்மெய்ப்  
பொருள்கண்ட சத்தர்பலரும்  
ஏதமற என்னுளம் நினைத்தவை நினைத்தாங்  
கிசைந்தெடுத் துதவஎன்றும்  
இறவாத பெருநிலையில் இணைசொலா இன்புற்  
றிருக்கஎனை வைத்தகுருவே  
நாதமுதல் இருமூன்று வரையந்த நிலைகளும்  
நலம்பெறச் சன்மார்க்கமாம்  
ஞானநெறி ஓங்கஓர் திருவருட் செங்கோல்  
நடத்திவரு நல்லஅரசே  
வாதமிடு சமயமத வாதிகள் பெறற்கரிய  
மாமதியின் அமுதநிறைவே  
மணிமன்றின் நடுநின்ற ஒருதெய்வ மேஎலாம்  
வல்லநட ராஜபதியே.  
  
**24.** வாட்டமொடு சிறியனேன் செய்வகையை அறியாது   
மனமிக மயங்கிஒருநாள்  
மண்ணிற் கிடந்தருளை உன்னிஉல கியலினை  
மறந்துதுயில் கின்றபோது  
நாட்டமுறு வைகறையில் என்அரு கணைந்தென்னை  
நன்றுற எழுப்பிமகனே  
நல்யோக ஞானம்எனி னும்புரிதல் இன்றிநீ  
நலிதல்அழ கோஎழுந்தே  
ஈட்டுகநின் எண்ணம் பலிக்கஅருள் அமுதம்உண்  
டின்புறுக என்றகுருவே  
என்ஆசை யேஎன்றன் அன்பே நிறைந்தபே  
ரின்பமே என்செல்வமே  
வேட்டவை அளிக்கின்ற நிதியமே சாகாத  
வித்தையில் விளைந்தசுகமே  
மெய்ஞ்ஞான நிலைநின்ற விஞ்ஞான கலர்உளே  
மேவுநட ராஜபதியே.  
  
**25.** என்செய்வேன் சிறியனேன் என்செய்வேன் என்எண்ணம்   
ஏதாக முடியுமோஎன்  
றெண்ணிஇரு கண்ணினீர் காட்டிக் கலங்கிநின்  
றேங்கிய இராவில்ஒருநாள்  
மின்செய்மெய்ஞ் ஞானஉரு வாகிநான் காணவே  
வெளிநின் றணைத்தென்உள்ளே  
மேவிஎன் துன்பந் தவிர்த்தருளி அங்ஙனே  
வீற்றிருக் கின்றகுருவே  
நன்செய்வாய் இட்டவிளை வதுவிளைந் ததுகண்ட  
நல்குரவி னோன்அடைந்த  
நன்மகிழ்வின் ஒருகோடி பங்கதிகம் ஆகவே  
நான்கண்டு கொண்டமகிழ்வே  
வன்செய்வாய் வாதருக் கரியபொரு ளேஎன்னை  
வலியவந் தாண்டபரமே  
மணிமன்றின் நடுநின்ற ஒருதெய்வ மேஎலாம்  
வல்லநட ராஜபதியே.  
  
**26.** துன்பெலாந் தீர்ந்தன சுகம்பலித் ததுநினைச்   
சூழ்ந்ததருள் ஒளிநிறைந்தே  
சுத்தசன் மார்க்கநிலை அனுபவம் நினக்கே  
சுதந்தரம தானதுலகில்  
வன்பெலாம் நீக்கிநல் வழியெலாம் ஆக்கிமெய்  
வாழ்வெலாம் பெற்றுமிகவும்  
மன்னுயிர் எலாம்களித் திடநினைத் தனைஉன்றன்  
மனநினைப் பின்படிக்கே  
அன்பநீ பெறுகஉல வாதுநீ டூழிவிளை  
யாடுக அருட்சோதியாம்  
ஆட்சிதந் தோம்உனைக் கைவிடோம் கைவிடோம்  
ஆணைநம் ஆணைஎன்றே  
இன்புறத் திருவாக் களித்தெனுள் ளேகலந்  
திசைவுடன் இருந்தகுருவே  
எல்லாஞ்செய் வல்லசித் தாகிமணி மன்றினில்  
இலங்குநட ராஜபதியே.  
  
**27.** பேருற்ற உலகிலுறு சமயமத நெறிஎலாம்   
பேய்ப்பிடிப் புற்றபிச்சுப்  
பிள்ளைவிளை யாட்டென உணர்ந்திடா துயிர்கள்பல  
பேதமுற் றங்கும்இங்கும்  
போருற் றிறந்துவீண் போயினார் இன்னும்வீண்  
போகாத படிவிரைந்தே  
புனிதமுறு சுத்தசன் மார்க்கநெறி காட்டிமெய்ப்  
பொருளினை உணர்த்திஎல்லாம்  
ஏருற்ற சுகநிலை அடைந்திடப் புரிதிநீ  
என்பிள்ளை ஆதலாலே  
இவ்வேலை புரிகஎன் றிட்டனம் மனத்தில்வே  
றெண்ணற்க என்றகுருவே  
நீருற்ற ஒள்ளிய நெருப்பே நெருப்பினுள்  
நிறைந்திருள் அகற்றும்ஒளியே  
நிர்க்குணா னந்தபர நாதாந்த வரைஓங்கு  
நீதிநட ராஜபதியே.  
  
**28.** சாகாத கல்வியே கல்விஒன் றேசிவம்   
தான்என அறிந்தஅறிவே  
தகும்அறிவு மலம்ஐந்தும் வென்றவல் லபமே  
தனித்தபூ ரணவல்லபம்  
வேகாத காலாதி கண்டுகொண் டெப்பொருளும்  
விளையவிளை வித்ததொழிலே  
மெய்த்தொழில தாகும்இந் நான்கையும் ஒருங்கே  
வியந்தடைந் துலகம்எல்லாம்  
மாகாத லுறஎலாம் வல்லசித் தாகிநிறை  
வானவர மேஇன்பமாம்  
மன்னும்இது நீபெற்ற சுத்தசன் மார்க்கத்தின்  
மரபென் றுரைத்தகுருவே  
தேகாதி மூன்றும்நான் தருமுன்அருள் செய்தெனைத்  
தேற்றிஅருள் செய்தசிவமே  
சிற்சபையின் நடுநின்ற ஒன்றான கடவுளே  
தெய்வநட ராஜபதியே.  
  
**29.** நீடுலகில் உற்றவர்கள் நன்குற உரைக்கின்ற   
நின்வார்த்தை யாவும்நமது  
நீள்வார்த்தை யாகும்இது உண்மைமக னேசற்றும்  
நெஞ்சம்அஞ் சேல் உனக்கே  
ஆடுறும் அருட்பெருஞ் சோதிஈந் தனம்என்றும்  
அழியாத நிலையின்நின்றே  
அன்பினால் எங்கெங்கும் எண்ணிய படிக்குநீ  
ஆடிவாழ் கென்றகுருவே  
நாடுநடு நாட்டத்தில் உற்றஅனு பவஞானம்  
நான்இளங் காலைஅடைய  
நல்கிய பெருங்கருணை அப்பனே அம்மையே  
நண்பனே துணைவனேஎன்  
ஊடுபிரி யாதுற்ற இன்பனே அன்பனே  
ஒருவனே அருவனேஉள்  
ஊறும்அமு தாகிஓர் ஆறின்முடி மீதிலே  
ஓங்குநட ராஜபதியே.  
  
**30.** அந்நாளில் அம்பலத் திருவாயி லிடைஉனக்   
கன்புடன் உரைத்தபடியே  
அற்புதம்எ லாம்வல்ல நம்அருட் பேரொளி  
அளித்தனம் மகிழ்ந்துன்உள்ளே  
இந்நாள் தொடுத்துநீ எண்ணிய படிக்கே  
இயற்றிவிளை யாடிமகிழ்க  
என்றும்இற வாநிலையில் இன்பஅனு பவனாகி  
இயல்சுத்த மாதிமூன்றும்  
எந்நாளும் உன்இச்சை வழிபெற்று வாழ்கயாம்  
எய்திநின் னுட்கலந்தேம்  
இனிஎந்த ஆற்றினும் பிரிவுறேம் உண்மைஈ  
தெம்மாணை என்றகுருவே  
மன்னாகி என்பெரிய வாழ்வாகி அழியாத  
வரமாகி நின்றசிவமே  
மணிமன்றின் நடுநின்ற ஒருதெய்வ மேஎலாம்  
வல்லநட ராஜபதியே.  
  
**31.** காய்எலாம் கனிஎனக் கனிவிக்கும் ஒருபெருங்   
கருணைஅமு தேஎனக்குக்  
கண்கண்ட தெய்வமே கலிகண்ட அற்புதக்  
காட்சியே கனகமலையே  
தாய்எலாம் அனையஎன் தந்தையே ஒருதனித்  
தலைவனே நின்பெருமையைச்  
சாற்றிட நினைத்திட மதித்திட அறிந்திடச்  
சார்கின்ற தோறும்அந்தோ  
வாய்எலாந் தித்திக்கும் மனம்எலாந் தித்திக்கும்  
மதிஎலாந் தித்திக்கும்என்  
மன்னியமெய் அறிவெலாந் தித்திக்கும் என்னில்அதில்  
வரும்இன்பம் என்புகலுவேன்  
தூய்எலாம் பெற்றநிலை மேல்அருட் சுகம்எலாம்  
தோன்றிட விளங்குசுடரே  
துரியவெளி நடுநின்ற பெரியபொரு ளேஅருட்  
சோதிநட ராஜகுருவே.  
  
**32.** எய்ப்பற எனக்குக் கிடைத்தபெரு நிதியமே   
எல்லாஞ்செய் வல்லசித்தாய்  
என்கையில் அகப்பட்ட ஞானமணி யேஎன்னை  
எழுமையும் விடாதநட்பே  
கைப்பறஎன் உள்ளே இனிக்கின்ற சர்க்கரைக்  
கட்டியே கருணைஅமுதே  
கற்பக வனத்தே கனிந்தகனி யேஎனது  
கண்காண வந்தகதியே  
மெய்ப்பயன் அளிக்கின்ற தந்தையே தாயேஎன்  
வினைஎலாந் தீர்த்தபதியே  
மெய்யான தெய்வமே மெய்யான சிவபோக  
விளைவேஎன் மெய்ம்மைஉறவே  
துய்ப்புறும்என் அன்பான துணையேஎன் இன்பமே  
சுத்தசன் மார்க்கநிலையே  
துரியவெளி நடுநின்ற பெரியபொரு ளேஅருட்  
சோதிநட ராஜகுருவே.  
  
**33.** துன்புறு மனத்தனாய் எண்ணாத எண்ணிநான்   
சோர்ந்தொரு புறம்படுத்துத்  
தூங்குதரு ணத்தென்றன் அருகிலுற் றன்பினால்  
தூயதிரு வாய்மலர்ந்தே  
இன்புறு முகத்திலே புன்னகை ததும்பவே  
இருகைமலர் கொண்டுதூக்கி  
என்றனை எடுத்தணைத் தாங்குமற் றோரிடத்  
தியலுற இருத்திமகிழ்வாய்  
வன்பறு பெருங்கருணை அமுதளித் திடர்நீக்கி  
வைத்தநின் தயவைஅந்தோ  
வள்ளலே உள்ளுதொறும் உள்ளக மெலாம்இன்ப  
வாரிஅமு தூறிஊறித்  
துன்பம்அற மேற்கொண்டு பொங்கித் ததும்பும்இச்  
சுகவண்ணம் என்புகலுவேன்  
துரியவெளி நடுநின்ற பெரியபொரு ளேஅருட்  
சோதிநட ராஜகுருவே.  
  
**34.** ஓங்கிய பெருங்கருணை பொழிகின்ற வானமே   
ஒருமைநிலை உறுஞானமே  
உபயபத சததளமும் எனதிதய சததளத்  
தோங்கநடு வோங்குசிவமே  
பாங்கியல் அளித்தென்னை அறியாத ஒருசிறிய  
பருவத்தில் ஆண்டபதியே  
பாசநெறி செல்லாத நேசர்தமை ஈசராம்  
படிவைக்க வல்லபரமே  
ஆங்கியல்வ தென்றுமற் றீங்கியல்வ தென்றும்வா  
யாடுவோர்க் கரியசுகமே  
ஆனந்த மயமாகி அதுவுங் கடந்தவெளி  
யாகிநிறை கின்றநிறைவே  
தூங்கிவிழு சிறியனைத் தாங்கிஎழு கென்றெனது  
தூக்கந் தொலைத்ததுணையே  
துரியவெளி நடுநின்ற பெரியபொரு ளேஅருட்  
சோதிநட ராஜகுருவே.  
  
  
  
ஆறாம் திருமுறை / Sixth Thirumurai  
  
##  098\. சற்குருமணி மாலை  
saṟkurumaṇi mālai  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** மாற்றறி யாதசெ ழும்பசும் பொன்னே   
மாணிக்க மேசுடர் வண்ணக் கொழுந்தே  
கூற்றறி யாதபெ ருந்தவர் உள்ளக்  
கோயில் இருந்த குணப்பெருங் குன்றே  
வேற்றறி யாதசிற் றம்பலக் கனியே  
விச்சையில் வல்லவர் மெச்சுவி ருந்தே  
சாற்றறி யாதஎன் சாற்றுங் களித்தாய்  
தனிநட ராஜஎன் சற்குரு மணியே.  
  
**2.** கற்கரை யும்படி கரைவிக்குங் கருத்தே   
கண்மணி யேமணி கலந்தகண் ஒளியே  
சொற்கரை யின்றிய ஒளியினுள் ஒளியே  
துரியமுங் கடந்திட்ட பெரியசெம் பொருளே  
சிற்கரை திரையறு திருவருட் கடலே  
தெள்ளமு தேகனி யேசெழும் பாகே  
சர்க்கரை யேஅது சார்ந்தசெந் தேனே  
தனிநட ராஜஎன் சற்குரு மணியே.  
  
**3.** என்னுயி ரேஎன தின்னுயிர்க் குயிரே   
என்அறி வேஎன தறிவினுக் கறிவே  
அன்னையில் இனியஎன் அம்பலத் தமுதே  
அற்புத மேபத மேஎன தன்பே  
பொன்னிணை அடிமலர் முடிமிசை பொருந்தப்  
பொருத்திய தயவுடைப் புண்ணியப் பொருளே  
தன்னியல் அறிவருஞ் சத்திய நிலையே  
தனிநட ராஜஎன் சற்குரு மணியே.  
  
**4.** காய்மனக் கடையனைக் காத்தமெய்ப் பொருளே   
கலைகளுங் கருதரும் ஒருபெரும் பதியே  
தேய்மதிச் சமயருக் கரியஒண் சுடரே  
சித்தெலாம் வல்லதோர் சத்திய முதலே  
ஆய்மதிப் பெரியருள் அமர்ந்தசிற் பரமே  
அம்பலத் தாடல்செய் செம்பதத் தரசே  
தாய்மதிப் பரியதோர் தயவுடைச் சிவமே  
தனிநட ராஜஎன் சற்குரு மணியே.  
  
**5.** உருவமும் அருவமும் உபயமும் உளதாய்   
உளதில தாய்ஒளிர் ஒருதனி முதலே  
கருவினில் எனக்கருள் கனிந்தளித் தவனே  
கண்ணுடை யாய்பெருங் கடவுளர் பதியே  
திருநிலை பெறஎனை வளர்க்கின்ற பரமே  
சிவகுரு துரியத்தில் தெளிஅனு பவமே  
தருவளர் பொழிவடல் சபைநிறை ஒளியே  
தனிநட ராஜஎன் சற்குரு மணியே.  
  
**6.** ஆறந்த நிலைகளின் அனுபவ நிறைவே   
அதுஅது வாய்ஒளிர் பொதுவுறு நிதியே  
கூறெந்த நிலைகளும் ஒருநிலை எனவே  
கூறிஎன் உள்ளத்தில் குலவிய களிப்பே  
பேறிந்த நெறிஎனக் காட்டிஎன் தனையே  
பெருநெறிக் கேற்றிய ஒருபெரும் பொருளே  
சாறெந்த நாள்களும் விளங்கும்ஓர் வடல்வாய்த்  
தனிநட ராஜஎன் சற்குரு மணியே.  
  
**7.** சாகாத தலைஇது வேகாத காலாம்   
தரம்இது காண்எனத் தயவுசெய் துரைத்தே  
போகாத புனலையும் தெரிவித்தென் உளத்தே  
பொற்புற அமர்ந்ததோர் அற்புதச் சுடரே  
ஆகாத பேர்களுக் காகாத நினைவே  
ஆகிய எனக்கென்றும் ஆகிய சுகமே  
தாகாதல் எனத்தரும் தருமசத் திரமே  
தனிநட ராஜஎன் சற்குரு மணியே.  
  
**8.** தத்துவ மசிநிலை இதுஇது தானே   
சத்தியம் காண்எனத் தனித்துரைத் தெனக்கே  
எத்துவந் தனைகளும் நீக்கிமெய்ந் நிலைக்கே  
ஏற்றிநான் இறவாத இயல்அளித் தருளால்  
சித்துவந் துலகங்கள் எவற்றினும் ஆடச்  
செய்வித்த பேரருட் சிவபரஞ் சுடரே  
சத்துவ நெறிதரு வடல்அருட் கடலே  
தனிநட ராஜஎன் சற்குரு மணியே.  
  
**9.** இதுபதி இதுபொருள் இதுசுகம் அடைவாய்   
இதுவழி எனஎனக் கியல்புற உரைத்தே  
விதுஅமு தொடுசிவ அமுதமும் அளித்தே  
மேனிலைக் கேற்றிய மெய்நிலைச் சுடரே  
பொதுநடம் இடுகின்ற புண்ணியப் பொருளே  
புரையறும் உளத்திடைப் பொருந்திய மருந்தே  
சதுமறை முடிகளின் முடியுறு சிவமே  
தனிநட ராஜஎன் சற்குரு மணியே.  
  
**10.** என்னிலை இதுவுறு நின்னிலை இதுவாம்   
இருநிலை களும்ஒரு நிலைஎன அறிவாய்  
முன்னிலை சிறிதுறல்246 இதுமயல் உறலாம்  
முன்னிலை பின்னிலை முழுநிலை உளவாம்  
இந்நிலை அறிந்தவண் எழுநிலை கடந்தே  
இயனிலை அடைகஎன் றியம்பிய பரமே  
தன்னிலை ஆகிய நன்னிலை அரசே  
தனிநட ராஜஎன் சற்குரு மணியே.  
  
**11.** காரணம் இதுபுரி காரியம் இதுமேல்   
காரண காரியக் கருவிது பலவாய்  
ஆரணம் ஆகமம் இவைவிரித் துரைத்தே  
அளந்திடும் நீஅவை அளந்திடன் மகனே  
பூரண நிலைஅனு பவமுறில் கணமாம்  
பொழுதினில் அறிதிஎப் பொருள்நிலை களுமே  
தாரணி தனில்என்ற தயவுடை அரசே  
தனிநட ராஜஎன் சற்குரு மணியே.  
  
**12.** பன்னெறிச் சமயங்கள் மதங்கள்என் றிடும்ஓர்   
பவநெறி இதுவரை பரவிய திதனால்  
செந்நெறி247 அறிந்திலர் இறந்திறந் துலகோர்  
செறிஇருள் அடைந்தனர் ஆதலின் இனிநீ  
புன்னெறி தவிர்த்தொரு பொதுநெறி எனும்வான்  
புத்தமு தருள்கின்ற சுத்தசன் மார்க்கத்  
தன்னெறி செலுத்துக என்றஎன் அரசே  
தனிநட ராஜஎன் சற்குரு மணியே.  
  
**13.** அடிஇது முடிஇது நடுநிலை இதுமேல்   
அடிநடு முடியிலா ததுஇது மகனே  
படிமிசை அடிநடு முடிஅறிந் தனையே  
பதிஅடி முடியிலாப் பரிசையும் அறிவாய்  
செடியற உலகினில் அருள்நெறி இதுவே  
செயலுற முயலுக என்றசிற் பரமே  
தடிமுகில் எனஅருள் பொழிவடல் அரசே  
தனிநட ராஜஎன் சற்குரு மணியே.  
  
**14.** நண்ணிய மதவெறி பலபல அவையே   
நன்றற நின்றன சென்றன சிலவே  
அண்ணிய உலகினர் அறிகிலர் நெடுநாள்  
அலைதரு கின்றனர் அலைவற மகனே  
புண்ணியம் உறுதிரு வருள்நெறி இதுவே  
பொதுநெறி எனஅறி வுறமுய லுதிநீ  
தண்ணிய அமுதுணத் தந்தனம் என்றாய்  
தனிநட ராஜஎன் சற்குரு மணியே.  
  
**15.** அஞ்சலை நீஒரு சிறிதும்என் மகனே   
அருட்பெருஞ் சோதியை அளித்தனம் உனக்கே  
துஞ்சிய மாந்தரை எழுப்புக நலமே  
சூழ்ந்தசன் மார்க்கத்தில் செலுத்துக சுகமே  
விஞ்சுற மெய்ப்பொருள் மேனிலை தனிலே  
விஞ்சைகள் பலவுள விளக்குக என்றாய்  
தஞ்சம்என் றவர்க்கருள் சத்திய முதலே  
தனிநட ராஜஎன் சற்குரு மணியே.  
  
**16.** வேதத்தின் முடிமிசை விளங்கும்ஓர் விளக்கே   
மெய்ப்பொருள் ஆகம வியன்முடிச் சுடரே  
நாதத்தின் முடிநடு நடமிடும் ஒளியே  
நவைஅறும் உளத்திடை நண்ணிய நலமே  
ஏதத்தின் நின்றெனை எடுத்தருள் நிலைக்கே  
ஏற்றிய கருணைஎன் இன்னுயிர்த் துணையே  
தாதுற்ற உடம்பழி யாவகை புரிந்தாய்  
தனிநட ராஜஎன் சற்குரு மணியே.  
  
**17.** சந்திர சூரியர் ஒளிபெற விளங்கும்   
தனிஅருட் பெருவெளித் தலத்தெழுஞ் சுடரே  
வந்திர விடைஎனக் கருளமு தளித்தே  
வாழ்கஎன் றருளிய வாழ்முதற் பொருளே  
மந்திர மேஎனை வளர்க்கின்ற மருந்தே  
மாநிலத் திடைஎனை வருவித்த பதியே  
தந்திரம் யாவையும் உடையமெய்ப் பொருளே  
தனிநட ராஜஎன் சற்குரு மணியே.  
  
**18.** அமரரும் முனிவரும் அதிசயித் திடவே   
அருட்பெருஞ் சோதியை அன்புடன் அளித்தே  
கமமுறு சிவநெறிக் கேற்றிஎன் றனையே  
காத்தென துளத்தினில் கலந்தமெய்ப் பதியே  
எமன்எனும் அவன்இனி இலைஇலை மகனே  
எய்ப்பற வாழ்கஎன் றியம்பிய அரசே  
சமரச சன்மார்க்க சங்கத்தின் முதலே  
தனிநட ராஜஎன் சற்குரு மணியே.  
  
**19.** நன்மார்க்கத் தவர்உளம் நண்ணிய வரமே   
நடுவெளி நடுநின்று நடஞ்செயும் பரமே  
துன்மார்க்க வாதிகள் பெறற்கரு நிலையே  
சுத்தசி வானந்தப் புத்தமு துவப்பே  
என்மார்க்கம் எனக்களித் தெனையுமேல் ஏற்றி  
இறவாத பெருநலம் ஈந்தமெய்ப் பொருளே  
சன்மார்க்க சங்கத்தார் தழுவிய பதியே  
தனிநட ராஜஎன் சற்குரு மணியே.  
  
**20.** ஆதியும் அந்தமும் இன்றிஒன் றாகி   
அகம்புறம் அகப்புறம் புறப்புறம் நிறைந்தே  
ஓதியும் உணர்ந்தும்இங் கறிவரும் பொருளே  
உளங்கொள்சிற் சபைநடு விளங்குமெய்ப் பதியே  
சோதியும் சோதியின் முதலுந்தான் ஆகிச்  
சூழ்ந்தெனை வளர்க்கின்ற சுதந்தர அமுதே  
சாதியும் சமயமும் தவிர்த்தவர் உறவே  
தனிநட ராஜஎன் சற்குரு மணியே.  
  
**21.** கற்பனை முழுவதும் கடந்தவர் உளத்தே   
கலந்துகொண் டினிக்கின்ற கற்பகக் கனியே  
அற்பனை யாண்டுகொண் டறிவளித் தழியா  
அருள்நிலை தனில்உற அருளிய அமுதே  
பற்பல உலகமும் வியப்பஎன் தனக்கே  
பதமலர் முடிமிசைப் பதித்தமெய்ப் பதியே  
தற்பர பரம்பர சிதம்பர நிதியே  
தனிநட ராஜஎன் சற்குரு மணியே.  
  
**22.** பவநெறி செலுமவர் கனவிலும் அறியாப்   
பரம்பொரு ளாகிஎன் உளம்பெறும் ஒளியே  
நவநெறி கடந்ததோர் ஞானமெய்ச் சுகமே  
நான்அருள் நிலைபெற நல்கிய நலமே  
சிவநெறி யேசிவ நெறிதரு நிலையே  
சிவநிலை தனில்உறும் அனுபவ நிறைவே  
தவநெறி செலும்அவர்க் கினியநல் துணையே  
தனிநட ராஜஎன் சற்குரு மணியே.  
  
**23.** அறியாமல் அறிகின்ற அறிவினுள் அறிவே   
அடையாமல் அடைகின்ற அடைவினுள் அடைவே  
செறியாமல் செறிகின்ற செறிவினுட் செறிவே  
திளையாமல் திளைக்கின்ற திளைப்புறு திளைப்பே  
பிரியாமல் என்னுளம் கலந்தமெய்க் கலப்பே  
பிறவாமல் இறவாமல் எனைவைத்த பெருக்கே  
தறியாகி உணர்வாரும் உணர்வரும் பொருளே  
தனிநட ராஜஎன் சற்குரு மணியே.  
  
**24.** கருதாமல் கருதும்ஓர் கருத்தினுட் கருத்தே   
காணாமல் காணும்ஓர் காட்சியின் விளைவே  
எருதாகத் திரிந்தேனுக் கிகபரம் அளித்தே  
இறவாத வரமுந்தந் தருளிய ஒளியே  
வருதாகந் தவிர்த்திட வந்ததெள் ளமுதே  
மாணிக்க மலைநடு மருவிய பரமே  
தருதான முணவெனச் சாற்றிய பதியே  
தனிநட ராஜஎன் சற்குரு மணியே.  
  
**25.** ஏகாஅ னேகாஎன் றேத்திடு மறைக்கே   
எட்டாத நிலையேநான் எட்டிய மலையே  
ஓகாள மதங்களை முழுவதும் மாற்றி  
ஒருநிலை ஆக்கஎன் றுரைத்தமெய்ப் பரமே  
ஈகாதல் உடையவர்க் கிருநிதி அளித்தே  
இன்புறப் புரிகின்ற இயல்புடை இறையே  
சாகாத வரந்தந்திங் கெனைக்காத்த அரசே  
தனிநட ராஜஎன் சற்குரு மணியே.  
  
  
  
  * * * *  
  
  * 246\. சிறிதுற - பி. இரா.பதிப்பு. சிறிதுறில் - படிவேறுபாடு. ஆ. பா.  
  * 247\. சென்னெறி - முதற்பதிப்பு, பொ.,சு., பி. இரா., ச. மு. க.  
  
ஆறாம் திருமுறை / Sixth Thirumurai  
  
##  099\. தத்துவ வெற்றி  
tattuva veṟṟi  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** திருவளர்பே ரருளுடையான் சிற்சபையான் எல்லாம்   
செய்யவல்ல தனித்தலைமைச் சித்தன்எல்லாம் உடையான்  
உருவமுமாய் அருவமுமாய் உபயமுமாய் அலவாய்  
ஓங்கும் அருட்பெருஞ்ஜோதி ஒருவனுண்டே அவன்றான்  
பெருமையினால் எனையீன்றான் நான்ஒருவன் தானே  
பிள்ளைஅவன் பிள்ளைஎனப் பெரியரெலாம் அறிவார்  
இருமையுறு தத்துவர்காள் என்னைஅறி யீரோ  
ஈங்குமது துள்ளலெலாம் ஏதும்நட வாதே.  
  
**2.** மனம்எனும்ஓர் பேய்க்குரங்கு மடைப்பயலே நீதான்   
மற்றவர்போல் எனைநினைத்து மருட்டாதே கண்டாய்  
இனமுறஎன் சொல்வழியே இருத்தியெனில் சுகமாய்  
இருந்திடுநீ என்சொல்வழி ஏற்றிலைஆ னாலோ  
தினையளவுன் அதிகாரம் செல்லவொட்டேன் உலகம்  
சிரிக்கஉனை அடக்கிடுவேன் திருவருளால் கணத்தே  
நனவில்எனை அறியாயோ யார்எனஇங் கிருந்தாய்  
ஞானசபைத் தலைவனுக்கு நல்லபிள்ளை நானே.  
  
**3.** பன்முகஞ்சேர் மனம்எனும்ஓர் பரியாசப் பயலே   
பதையாதே சிதையாதே பார்க்கும்இடம் எல்லாம்  
கொன்முகங்கொண் டடிக்கடிபோய்க் குதியாதே எனது  
குறிப்பின்வழி நின்றிடுநின் குதிப்புநட வாது  
என்முனம்ஓர் புன்முனைமேல் இருந்தபனித் துளிநீ  
இம்மெனும்முன் அடக்கிடுவேன் என்னைஅறி யாயோ  
பின்முன்என நினையேல்காண் சிற்சபையில் நடிக்கும்  
பெரியதனித் தலைவனுக்குப் பெரியபிள்ளை நானே.  
  
**4.** விரிந்தமனம் எனும்சிறிய விளையாட்டுப் பயலே   
விரிந்துவிரிந் தலையாதே மெலியாதே விடயம்  
புரிந்தநெறி புரிந்தவமே போகாதே பொறிவாய்ப்  
புரையாதே விரையாதே புகுந்துமயங் காதே  
தெரிந்துதெளிந் தொருநிலையில் சித்திரம்போல் இருநீ  
சிறிதசைந்தால் அக்கணமே சிதைத்திடுவேன் கண்டாய்  
பரிந்தெனைநீ யார்என்று பார்த்தாய்சிற் சபைவாழ்  
பதிதனக்கே அருட்பட்டம் பலித்தபிள்ளை நானே.  
  
**5.** பாய்மனம்என் றுரைத்திடும்ஓர் பராய்முருட்டுப் பயலே   
பல்பொறியாம் படுக்காளிப் பயல்களொடும் கூடிச்  
சேய்மையினும் அண்மையினும் திரிந்தோடி ஆடித்  
தியங்காதே ஒருவார்த்தை திருவார்த்தை என்றே  
ஆய்வுறக்கொண் டடங்குகநீ அடங்கிலையேல் உனைத்தான்  
அடியொடுவேர் அறுத்திடுவேன் ஆணைஅருள் ஆணை  
பேய்மதியா நீஎனைத்தான் அறியாயோ எல்லாம்  
பெற்றவன்தன் செல்வாக்குப் பெற்றபிள்ளை நானே.  
  
**6.** மயங்குபுத்தி எனும்உலக வழக்காளிப் பயலே   
வழிதுறையீ தென்றறியாய் வகைசிறிதும் அறியாய்  
உயங்கிவிசா ரித்திடவே ஓடுகின்றாய் உணரும்  
உளவறியாய் வீணுழைப்பிங் குழைப்பதில்என் பயனோ  
வயங்குமனம் அடங்கியவா றடங்குகநீ இலையேல்  
மடித்திடுவேன் கணத்தில்உனை வாய்மைஇது கண்டாய்  
இயங்கஎன்னை அறியாயோ யார்எனஎண் ணினையோ  
எல்லாஞ்செய் வல்லவனுக் கினியபிள்ளை நானே.  
  
**7.** கலையறியாச் சித்தம்எனும் கனமோசப் பயலே   
கால்அறியாய் தலைஅறியாய் காண்பனகண் டறியாய்  
நிலையறியாய் ஒன்றைஒன்றா நிச்சயித்திவ் வுலகை  
நெறிமயங்க மயக்குகின்றாய் நீயோஇங் குறுவாய்  
அலையறியாக் கடல்போலே அசைவறநின் றிடுநீ  
அசைவாயேல் அக்கணத்தே அடக்கிடுவேன் உனைத்தான்  
அலைவறிவாய் என்றனைநீ அறியாயோ நான்தான்  
ஆண்டவன்தன் தாண்டவங்கண் டமர்ந்தபிள்ளை காணே.  
  
**8.** அகங்காரம் எனும்பொல்லா அடவாதிப் பயலே   
அடுக்கடுக்காய் எடுக்கின்றாய் அடுத்துமுடுக் கின்றாய்  
செகங்காணத் தலைகாலும் தெரியாமல் அலைந்து  
திரிகின்றாய் நின்செபந்தான் சிறிதும்நட வாது  
இகங்காண அடங்குகநீ அடங்காயேல் கணத்தே  
இருந்தஇடம் தெரியாதே எரிந்திடச்செய் திடுவேன்  
சுகங்காண நின்றனைநீ அறியாயோ நான்தான்  
சுத்தசிவ சன்மார்க்கம் பெற்றபிள்ளை காணே.  
  
**9.** மான்எனும்ஓர் சகச்சாலச் சிறுக்கிஇது கேள்உன்   
வஞ்சகக்கூத் தெல்லாம்ஓர் மூட்டைஎனக் கட்டி  
ஈனம்உற நின்தலைமேல் ஏற்றெடுத்துக் கொண்டுன்  
ஏவல்புரி பெண்களொடே இவ்விடம்விட் டேகிக்  
கானடைந்து கருத்தடங்கிப் பிழைத்திடுநீ இலையேல்  
கணத்தில்உனை மாய்ப்பேன்உன் கணத்தினொடுங் கண்டாய்  
ஏன்எனைநீ அறியாயோ சிற்சபையில் நடஞ்செய்  
இறைவன்அருட் பெருஞ்ஜோதிக் கினியபிள்ளை நானே.  
  
**10.** மாயைஎனும் படுதிருட்டுச் சிறுக்கிஇது கேள்உன்   
மாயைஎலாம் சுமைசுமையா வரிந்து கட்டிக் கொண்டுன்  
சாயைஎனும் பெண்இனத்தார் தலைமேலும் உனது  
தலைமேலும் சுமந்துகொண்டோர் சந்துவழி பார்த்தே  
பேய்எனக்காட் டிடைஓடிப் பிழைத்திடுநீ இலையேல்  
பேசுமுன்னே மாய்த்திடுவேன் பின்னும்முன்னும் பாரேன்  
ஆய்எனைநீ அறியாயோ எல்லாஞ்செய் வல்லார்  
அருள்அமுதுண் டருள்நிலைமேல் அமர்ந்தபிள்ளை நானே.  
  
**11.** மாமாயை எனும்பெரிய வஞ்சகிநீ இதுகேள்   
வரைந்தஉன்தன் பரிசனப்பெண் வகைதொகைகள் உடனே  
போமாறுன் செயல்அனைத்தும் பூரணமாக் கொண்டு  
போனவழி தெரியாதே போய்பிழைநீ இலையேல்  
சாமாறுன் தனைஇன்றே சாய்த்திடுவேன் இதுதான்  
சத்தியம்என் றெண்ணுதிஎன் தன்னைஅறி யாயோ  
ஆமாறு சிற்சபையில் அருள்நடனம் புரிவார்  
அருள்அமுதுண் டருள்நிலைமேல் அமர்ந்தபிள்ளை காணே.  
  
**12.** கன்மம்எனும் பெருஞ்சிலுகுக் கடுங்கலகப் பயலே   
கங்குகரை காணாத கடல்போலே வினைகள்  
நன்மையொடு தீமைஎனப் பலவிகற்பங் காட்டி  
நடத்தினைநின் நடத்தைஎலாம் சிறிதும்நட வாது  
என்முன்இருந் தனைஎனில்நீ அழிந்திடுவாய் அதனால்  
இக்கணத்தே நின்இனத்தோ டேகுகநீ இலையேல்  
இன்மையுற மாய்த்திடுவேன் என்னையறி யாயோ  
எல்லாஞ்செய் வல்லவனுக் கினியபிள்ளை நானே.  
  
**13.** எத்துணையும் காட்டாத ஆணவம்என் றிடும்ஓர்   
இருட்டறைக்கோர் அதிகாரக் குருட்டுமுடப் பயலே  
இத்தனைநாள் பிடித்ததுனைக் கண்டுதுரத் திடவே  
இன்னும்அரைக் கணந்தரியேன் இக்கணத்தே நினது  
பொத்தியசுற் றத்துடனே போய்விடுதி இலையேல்  
பூரணமெய் அருள்ஒளியால் பொன்றுவிப்பேன் நினையே  
சத்தியஞ்சொன் னேன்எனைநீ அறியாயோ ஞான  
சபைத்தலைவன் தருதலைமைத் தனிப்பிள்ளை நானே.  
  
**14.** பெருமாயை என்னும்ஒரு பெண்பிள்ளை நீதான்   
பெற்றவுடம் பிதுசாகாச் சுத்தவுடம் பாக்கி  
ஒருஞானத் திருவமுதுண் டோங்குகின்றேன் இனிநின்  
உபகரிப்போர் அணுத்துணையும் உளத்திடைநான் விரும்பேன்  
அருளாய ஜோதிஎனக் குபகரிக்கின் றதுநீ  
அறியாயோ என்னளவில் அமைகஅயல் அமர்க  
தெருளாய உலகிடைஎன் சரிதமுணர்ந் திலையோ  
சிற்சபைஎன் அப்பனுக்குச் சிறந்தபிள்ளை நானே.  
  
**15.** பேசுதிரோ தாயிஎனும் பெண்மடவாய் இதுகேள்   
பின்முன்அறி யாதெனைநீ என்முன்மறைக் காதே  
வேசறமா மலஇரவு முழுதும்விடிந் ததுகாண்  
வீசும்அருட் பெருஞ்ஜோதி விளங்குகின்ற தறிநீ  
ஏசுறுநின் செயல்அனைத்தும் என்னளவில் நடவா  
திதைஅறிந்து விரைந்தெனைவிட் டேகுகஇக் கணத்தே  
மாசறும்என் சரிதம்ஒன்றும் தெரிந்திலையோ எல்லாம்  
வல்லஒரு சித்தருக்கே நல்லபிள்ளை நானே.  
  
**16.** தூக்கம்எனும் கடைப்பயலே சோம்பேறி இதுகேள்   
துணிந்துனது சுற்றமொடு சொல்லும்அரைக் கணத்தே  
தாக்கு332 பெருங் காட்டகத்தே ஏகுகநீ இருந்தால்  
தப்பாதுன் தலைபோகும் சத்தியம்ஈ தறிவாய்  
ஏக்கமெலாம் தவிர்த்துவிட்டேன் ஆக்கமெலாம் பெற்றேன்  
இன்பமுறு கின்றேன்நீ என்னைஅடை யாதே  
போக்கில்விரைந் தோடுகநீ பொற்சபைசிற் சபைவாழ்  
பூரணர்க்கிங் கன்பான பொருளன்என அறிந்தே.  
  
**17.** பயம்எனும்ஓர் கொடும்பாவிப் பயலேநீ இதுகேள்   
பற்றறஎன் தனைவிடுத்துப் பனிக்கடல்வீழ்ந் தொளிப்பாய்  
தயவின்உரைத் தேன்இன்னும் இருத்திஎனில் உனது  
தன்றலைக்குத் தீம்புவரும் தலைமட்டோ நினது  
செயலுறும்உள் உடம்பழியும் சுற்றமெலாம் இறக்கும்  
தீர்ந்ததினி இல்லைஎன்றே திருவார்த்தை பிறக்கும்  
அயலிடைநேர்ந் தோடுகநீ என்னைஅறி யாயோ  
அம்பலத்தென் அப்பன்அருள் நம்புபிள்ளை நானே.  
  
**18.** கோபமெனும் புலைப்பயலே காமவலைப் பயலே   
கொடுமோகக் கடைப்பயலே குறும்புமதப் பயலே  
தாபஉலோ பப்பயலே மாற்சரியப் பயலே  
தயவுடன்இங் கிசைக்கின்றேன் தாழ்ந்திருக்கா தீர்காண்  
தீபம்எலாம் கடந்திருள்சேர் நிலஞ்சாரப் போவீர்  
சிறிதுபொழு திருந்தாலும் திண்ணம்இங்கே அழிவீர்  
சாபமுறா முன்னம்அறிந் தோடுமினோ என்னைத்  
தான்அறியீர் தனித்தலைவன் தலைப்பிள்ளை நானே.  
  
**19.** பசிஎனும்ஓர் பெரும்பாவிப் பயலேதுன் பெனும்ஓர்   
படுபாவிப் பயலேஆ பத்தெனும்பொய்ப் பயலே  
வசியவத்தைக் கடைப்பயலே தடைப்பயலே இடராம்  
வன்பயலே நீவீர்எலாம் என்புடைநில் லாதீர்  
நசியஉமக் குளம்உளதோ இக்கணத்தே நீவீர்  
நடந்துவிரைந் தோடுமினோ நாடறியா வனத்தே  
கசியுமனத் தெனைஅறியீர் சிற்சபையில் விளங்கும்  
கடவுள்மகிழ்ந் தளித்ததனிக் கதிர்ப்பிள்ளை நானே.  
  
**20.** மரணம்எனும் பெருந்திருட்டு மாபாவிப் பயலே   
வையகமும் வானகமும் மற்றகமும் கடந்தே  
பரணமுறு பேரிருட்டுப் பெருநிலமும் தாண்டிப்  
பசைஅறநீ ஒழிந்திடுக இங்கிருந்தாய் எனிலோ  
இரணமுற உனைமுழுதும் மடித்திடுவேன் இதுதான்  
என்னுடையான் அருள்ஆணை என்குருமேல் ஆணை  
அரணுறும்என் தனைவிடுத்தே ஓடுகநீ நான்தான்  
அருட்பெருஞ்ஜோ திப்பதியை அடைந்தபிள்ளை காணே.  
  
  
  
  * * * *  
  
  * 331\. எனவே - சாலையிலுள்ள மூலம். முதற்பதிப்பு., பொ. சு. பி. இரா.  
  * 332\. 'தாக்கு' என்றே எல்லாப் படிகளிலும் முதல் அச்சிலும் காண்கிறது. மூலத்தில் இது'தணிந்த' என்பதுபோலும் தெளிவற்றுத் தோன்றுகின்றது. - ஆ. பா.ஆ. பா. மூலத்தில் என்று சொல்வது அடிகள் கையெழுத்து மூலத்தையே. முதற்பதிப்பு.பொ. சு., பி. இரா. ச. மு. க. பதிப்புகளில் தாக்கு என்ற பாடமே காணப்படுகிறது.சாலையில் உள்ள அடிகள் கையெழுத்துப் படியில் 'தணிந்த' என்றே உள்ளது.மிகத் தெளிவாகவும் காணப்படுகிறது.  
  
ஆறாம் திருமுறை / Sixth Thirumurai  
  
##  100\. பேறடைவு  
pēṟaṭaivu  
  
  
  
  
 எழுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** மணம்புரி கடிகை இரண்டரை எனும்ஓர்   
வரையுள தாதலால் மகனே  
எணம்புரிந் துழலேல் சவுளம்ஆ தியசெய்  
தெழில்உறு மங்கலம் புனைந்தே  
குணம்புரிந் தெமது மகன்எனும் குறிப்பைக்  
கோலத்தால் காட்டுக எனவே  
வணம்புரி மணிமா மன்றில்என் தந்தை  
வாய்மலர்ந் தருளினர் மகிழ்ந்தே.  
  
**2.** எம்பொருள் எனும்என் அன்புடை மகனே   
இரண்டரைக் கடிகையில் உனக்கே  
அம்புவி வானம் அறியமெய் அருளாம்  
அனங்கனை333 தனைமணம் புரிவித்  
தும்பரும் வியப்ப உயர்நிலை தருதும்  
உண்மைஈ தாதலால் உலகில்  
வெம்புறு துயர்தீர்ந் தணிந்துகொள் என்றார்  
மெய்ப்பொது நடத்திறை யவரே.  
  
**3.** அன்புடை மகனே மெய்யருள் திருவை   
அண்டர்கள் வியப்புற நினக்கே  
இன்புடை உரிமை மணம்புரி விப்பாம்  
இரண்டரைக் கடிகையில் விரைந்தே  
துன்புடை யவைகள் முழுவதும் தவிர்ந்தே  
தூய்மைசேர் நன்மணக் கோலம்  
பொன்புடை விளங்கப் புனைந்துகொள் என்றார்  
பொதுநடம் புரிகின்றார் தாமே.  
  
**4.** ஈதுகேள் மகனே மெய்யருள் திருவை   
இரண்டரைக் கடிகையில் நினக்கே  
ஊதியம் பெறவே மணம்புரி விப்பாம்  
உண்மைஈ தாதலால் இனிவீண்  
போதுபோக் காமல் மங்கலக் கோலம்  
புனைந்துளம் மகிழ்கநீ என்றார்  
தீதுதீர்த் தென்னை இளந்தையில் தானே  
தெருட்டிய சிற்சபை யவரே.  
  
**5.** விரைந்துகேள் மகனே உலகெலாம் களிக்க   
மெய்யருள் திருவினை நினக்கே  
வரைந்துநன் மணஞ்செய் தொருபெரு நிலையில்  
வைத்துவாழ் விக்கின்றோம் அதனால்  
இரைந்துளம் கவலேல் இரண்டரைக் கடிகை  
எல்லையுள் எழில்மணக் கோலம்  
நிரைந்துறப் புனைதி என்றுவாய் மலர்ந்தார்  
நிருத்தஞ்செய் ஒருத்தர்உள் உவந்தே.  
  
**6.** களிப்பொடு மகனே அருள்ஒளித் திருவைக்   
கடிகைஓர் இரண்டரை அதனில்  
ஒளிப்பிலா துலகம் முழுவதும் அறிய  
உனக்குநன் மணம்புரி விப்பாம்  
அளிப்புறு மகிழ்வால் மங்கலக் கோலம்  
அணிபெறப் புனைகநீ விரைந்தே  
வெளிப்பட உரைத்தாம் என்றனர் மன்றில்  
விளங்குமெய்ப் பொருள்இறை யவரே.  
  
**7.** கலங்கிடேல் மகனே அருள்ஒளித் திருவைக்   
களிப்பொடு மணம்புரி விப்பாம்  
விலங்கிடேல் வீணில் போதுபோக் காமல்  
விரைந்துநன் மங்கலக் கோலம்  
நலங்கொளப் புனைந்து மகிழ்கஇவ் வுலகர்  
நவிலும்அவ் வுலகவர் பிறரும்  
இலங்கநின் மணமே ஏத்துவர் என்றார்  
இயலுறு சிற்சபை யவரே.  
  
**8.** ஐயுறேல் இதுநம் ஆணைநம் மகனே   
அருள்ஒளித் திருவைநின் தனக்கே  
மெய்யுறு மகிழ்வால் மணம்புரி விப்பாம்  
விரைந்திரண் டரைக்கடி கையிலே  
கையற வனைத்தும் தவிர்ந்துநீ மிகவும்  
களிப்பொடு மங்கலக் கோலம்  
வையமும் வானும் புகழ்ந்திடப் புனைக  
என்றனர் மன்றிறை யவரே.  
  
**9.** தூங்கலை மகனே எழுகநீ விரைந்தே   
தூயநீர் ஆடுக துணிந்தே  
பாங்குற ஓங்கு மங்கலக் கோலம்  
பண்பொடு புனைந்துகொள் கடிகை  
ஈங்கிரண் டரையில் அருள்ஒளித் திருவை  
எழில்உற மணம்புரி விப்பாம்  
ஏங்கலை இதுநம் ஆணைகாண் என்றார்  
இயன்மணி மன்றிறை யவரே.  
  
**10.** மயங்கிடேல் மகனே அருள்ஒளித் திருவை   
மணம்புரி விக்கின்றாம் இதுவே  
வயங்குநல் தருணக் காலைகாண் நீநன்  
மங்கலக் கோலமே விளங்க  
இயங்கொளப் புனைதி இரண்டரைக் கடிகை  
எல்லையுள் என்றுவாய் மலர்ந்தார்  
சயங்கொள எனக்கே தண்ணமு தளித்த  
தந்தையார் சிற்சபை யவரே.  
  
  
  
  * * * *  
  
  * 333\. அங்கனை - முதற்பதிப்பு., பொ. சு. பி. இரா., ச. மு. க.  
  
ஆறாம் திருமுறை / Sixth Thirumurai  
  
##  101\. உய்வகை கூறல்  
uyvakai kūṟal  
  
  
  
  
 கலிநிலைத் துறை  
  
  
 திருச்சிற்றம்பலம்  
  
**1.** அருட்பெ ருந்தனிச் சோதிஅம் பலத்திலே நடிக்கும்   
பொருட்பெ ருந்திரு நடமது போற்றுவீர் புலவீர்  
மருட்பெ ரும்பகை நீக்கிமெய் வாழ்வுபெற் றிடலாம்  
தெருட்பெ ரும்பதத் தாணைஈ தறிமினோ தெளிந்தே.  
  
**2.** வாரம் செய்தபொன் மன்றிலே நடிக்கும்பொன் அடிக்கே   
ஆரம் செய்தணிந் தவர்க்குமுன் அரிஅயன் முதலோர்  
வீரம் செல்கிலா தறிமினோ வேதமேல் ஆணை  
ஓரம் சொல்கிலேன் நடுநின்று சொல்கின்றேன் உலகீர்.  
  
**3.** ஆதி அந்தமும் இல்லதோர் அம்பலத் தாடும்   
சோதி தன்னையே நினைமின்கள் சுகம்பெற விழைவீர்  
நீதி கொண்டுரைத் தேன்இது நீவீர்மேல் ஏறும்  
வீதி மற்றைய வீதிகள் கீழ்ச்செலும் வீதி.  
  
**4.** நாதம் சொல்கின்ற திருச்சிற்றம் பலத்திலே நடிக்கும்   
பாதம் சொல்கின்ற பத்தரே நித்தர்என் றறிமின்  
வேதம் சொல்கின்ற பரிசிது மெய்ம்மையான் பக்க  
வாதஞ் சொல்கிலேன் நடுநின்று சொல்கின்றேன் மதித்தே.  
  
**5.** துரிய மேல்பர வெளியிலே சுகநடம் புரியும்   
பெரிய தோர்அருட் சோதியைப் பெறுதலே எவைக்கும்  
அரிய பேறுமற் றவைஎலாம் எளியவே அறிமின்  
உரிய இம்மொழி மறைமொழி சத்தியம் உலகீர்.  
  
**6.** ஆக மாந்தமும் வேதத்தின் அந்தமும் அறையும்   
பாக மாம்பர வெளிநடம் பரவுவீர் உலகீர்  
மோக மாந்தருக் குரைத்திலேன் இதுசுகம் உன்னும்  
யோக மாந்தர்க்குக் காலமுண் டாகவே உரைத்தேன்.  
  
**7.** வான நாடரும் நாடரும் மன்றிலே வயங்கும்   
ஞான நாடகக் காட்சியே நாம்பெறல் வேண்டும்  
ஊன நாடகக் காட்சியால் காலத்தை ஒழிக்கும்  
ஈன நாடகப் பெரியர்காள் வம்மினோ ஈண்டே.  
  
**8.** சமயம் ஓர்பல கோடியும் சமயங்கள் தோறும்   
அமையும் தெய்வங்கள் அனந்தமும் ஞானசன் மார்க்கத்  
தெமையும் உம்மையும் உடையதோர் அம்பலத் திறையும்  
அமைய ஆங்கதில் நடம்புரி பதமும்என் றறிமின்.  
  
**9.** ஆறு கோடியாம் சமயங்கள் அகத்தினும் அவைமேல்   
வீறு சேர்ந்தசித் தாந்தவே தாந்தநா தாந்தம்  
தேறும் மற்றைய அந்தத்தும் சிவம்ஒன்றே அன்றி  
வேறு கண்டிலேன் கண்டிரேல் பெரியர்காள் விளம்பீர்.  
  
**10.** கலைஇ ருந்ததோர் திருச்சிற்றம் பலத்திலே கருணை   
நிலைஇ ருந்தது நினைத்தவை யாவையும் பெறலாம்  
மலைஇ ருந்தென இருப்பிரேல் வம்மினோ அன்றிக்  
கொலைவி ரும்புவீர் எனிற்புறத் தேகுமின் குலைந்தே.  
  
**11.** கதிஇ ருக்கின்ற திருச்சிற்றம் பலத்திலே கருணை   
நீதிஇ ருக்கின்ற தாதலால் நீவீர்கள் எல்லாம்  
பதிய இங்ஙனே வம்மினோ கொலைபயில் வீரேல்  
விதியை நோமினோ போமினோ சமயவெப் பகத்தே.  
  
**12.** அருள்வி ளங்கிய திருச்சிற்றம் பலத்திலே அழியாப்   
பொருள்வி ளங்குதல் காண்மினோ காண்மினோ புவியீர்  
மருள்உ ளங்கொளும் வாதனை தவிர்ந்தருள் வலத்தால்  
தெருள்வி ளங்குவீர் ஞானசன் மார்க்கமே தெளிமின்.  
  
  
  
  * * * *  
  
  * 355\. அமைய அம்பலத்தாடும் பொற்பதமும் என்றறிமின் - முதற்பதிப்பு, பொ. சு., பி. இரா.  
  
ஆறாம் திருமுறை / Sixth Thirumurai  
  
##  102\. இறைவரவு இயம்பல்  
iṟaivaravu iyampal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அப்பன்வரு தருணம்இதே ஐயம்இலை கண்டாய்   
அஞ்சாதே அஞ்சாதே அகிலமிசை உள்ளார்க்  
கெய்ப்பறவே சத்தியம்என் றுரைத்திடுநின் உரைக்கோர்  
எள்ளளவும் பழுதுவரா தென்னிறைவன் ஆணை  
இப்புவியோ வானகமும் வானகத்தின் புறத்தும்  
எவ்வுயிரும் எவ்வௌரும் ஏத்திமகிழ்ந் திடவே  
செப்பம்உறு திருவருட்பே ரொளிவடிவாய்க் களித்தே  
செத்தாரை எழுப்புதல்நாம் திண்ணம்உணர் மனனே.  
  
**2.** இறைவன்வரு தருணம்இதே இரண்டிலைஅஞ் சலை நீ   
எள்ளளவும் ஐயமுறேல் எவ்வுலகும் களிப்ப  
நிறைமொழிகொண் டறைகஇது பழுதுவரா திறையும்  
நீவேறு நினைத்தயரேல் நெஞ்சேநான் புகன்ற  
முறைமொழிஎன் னுடையவன்தான் மொழிந்தமொழி எனக்கோர்  
மொழிஇலைஎன் உடலாவி முதல்அனைத்தும் தானே  
பொறையுறக்கொண் டருட்ஜோதி தன்வடிவும் உயிரும்  
பொருளும்அளித் தெனைத்தானாப் புணர்த்தியது காணே.  
  
**3.** என்இறைவன் வருதருணம் இதுகண்டாய் இதற்கோர்   
எட்டுணையும் ஐயமிலை என்னுள்இருந் தெனக்கே  
தன்னருள்தெள் ளமுதளிக்கும் தலைவன்மொழி இதுதான்  
சத்தியம்சத் தியம்நெஞ்சே சற்றும்மயக் கடையேல்  
மன்னுலகத் துயிர்கள்எலாம் களித்துவியந் திடவே  
வகுத்துரைத்துத் தெரித்திடுக வருநாள்உன் வசத்தால்  
உன்னிஉரைத் திடமுடியா தாதலினால் இன்றே  
உரைத்திடுதல் உபகாரம் உணர்ந்திடுக விரைந்தே.  
  
**4.** எல்லாஞ்செய் வல்லதனிப் பெருந்தலைமைச் சித்தன்   
எனமறைஆ கமம்புகலும் என்இறைவன் மகிழ்ந்தே  
நல்லார்கள் வியக்கஎனக் கிசைத்தபடி இங்கே  
நான்உனக்கு மொழிகின்றேன் நன்றறிவாய் மனனே  
பல்லாரும் களிப்படையப் பகல்இரவும் தோற்றாப்  
பண்பின்அருட் பெருஞ்ஜோதி நண்பினொடு நமக்கே  
எல்லாநன் மைகளும்உற வருதருணம் இதுவே  
இவ்வுலகம் உணர்ந்திடநீ இசைத்திடுக விரைந்தே.  
  
**5.** கருநாள்கள் அத்தனையும் கழிந்தனநீ சிறிதும்   
கலக்கமுறேல் இதுதொடங்கிக் கருணைநடப் பெருமான்  
தருநாள்இவ் வுலகமெலாம் களிப்படைய நமது  
சார்பின்அருட் பெருஞ்ஜோதி தழைத்துமிக விளங்கும்  
திருநாள்கள் ஆம்இதற்கோர் ஐயம்இலை இதுதான்  
திண்ணம்இதை உலகறியத் தெரித்திடுக மனனே  
வருநாளில் உரைத்திடலாம் எனநினைத்து மயங்கேல்  
வருநாளில் இன்பமயம் ஆகிநிறை வாயே.  
  
**6.** உள்ளபடி உரைக்கின்றேன் சத்தியமாம் உரையீ   
துணர்ந்திடுக மனனேநீ உலகமெலாம் அறிய  
வள்ளல்வரு தருணம்இது தருணம்இதே என்று  
வகுத்துரைத்துத் தெரித்திடுக மயக்கம்அணுத் துணையும்  
கொள்ளலைஎன் குருநாதன் அருட்ஜோதிப் பெருமான்  
குறிப்பிதுஎன் குறிப்பெனவும் குறியாதே கண்டாய்  
நள்ளுலகில் இனிநாளைக் குரைத்தும்எனத் தாழ்க்கேல்  
நாளைதொட்டு நமக்கொழியா ஞானநடக் களிப்பே.  
  
**7.** மாயைவினை ஆணவமா மலங்களெலாம் தவிர்த்து   
வாழ்வளிக்கும் பெருங்கருணை வள்ளல்வரு தருணம்  
மேயதிது வாம்இதற்கோர் ஐயம்இலை இங்கே  
விரைந்துலகம் அறிந்திடவே விளம்புகநீ மனனே  
நாயகன்றன் குறிப்பிதுஎன் குறிப்பெனநீ நினையேல்  
நாளைக்கே விரித்துரைப்பேம் எனமதித்துத் தாழ்க்கேல்  
தூயதிரு அருட்ஜோதித் திருநடங்காண் கின்ற  
தூயதிரு நாள்வருநாள் தொடாங்கிஒழி யாவே.  
  
**8.** மாற்றுரைக்க முடியாத திருமேனிப் பெருமான்   
வருதருணம் இதுகண்டாய் மனனேநீ மயங்கேல்  
நேற்றுரைத்தேன் இலைஉனக்கிங் கிவ்வாறென் இறைவன்  
நிகழ்த்துகஇன் றென்றபடி நிகழ்த்துகின்றேன் இதுதான்  
கூற்றுதைத்த திருவடிமேல் ஆணைஇது கடவுள்  
குறிப்பெனக்கொண் டுலகமெலாம் குதுகலிக்க விரைந்தே  
சாற்றிடுதி வருநாளில் உரைத்தும்எனத் தாழ்க்கேல்  
தனித்தலைவன் அருள்நடஞ்செய் சாறொழியா இனியே.  
  
**9.** ஏதும்அறி யாச்சிறிய பயல்களினும் சிறியேன்   
இப்பெரிய வார்த்தைதனக் கியானார்என் இறைவன்  
ஓதுகநீ என்றபடி ஓதுகின்றேன் மனனே  
உள்ளபடி சத்தியம்ஈ துணர்ந்திடுக நமது  
தீதுமுழு தும்தவிர்த்தே சித்திஎலாம் அளிக்கத்  
திருவருளாம் பெருஞ்ஜோதி அப்பன்வரு தருணம்  
ஈதிதுவே என்றுலகம் அறியவிரைந் துரைப்பாய்  
எல்லாரும் களிப்படைந்துள் இசைந்தேத்தி யிடவே.  
  
**10.** தனித்தலைவன் எல்லாஞ்செய் வல்லசித்தன் ஞான   
சபைத்தலைவன் என்உளத்தே தனித்திருந்துள் உணர்த்தக்  
கனித்தஉளத் தொடும்உணர்ந்தே உணர்த்துகின்றேன் இதைஓர்  
கதைஎனநீ நினையேல்மெய்க் கருத்துரைஎன் றறிக  
இனித்தஅருட் பெருஞ்சோதி ஆணைஎல்லாம் உடைய  
இறைவன்வரு தருணம்இது சத்தியமாம் இதனைப்  
பனித்தவுல கவர்அறிந்தே உய்யும்வகை இன்னே  
பகர்ந்திடுக நாளைஅருட் பரமசுகச் சாறே.  
  
  
  
ஆறாம் திருமுறை / Sixth Thirumurai  
  
##  103\. தலைவி கூறல்  
talaivi kūṟal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** தந்தேகம் எனக்களித்தார் தம்அருளும் பொருளும்   
தம்மையும்இங் கெனக்களித்தார் எம்மையினும் பிரியார்  
எந்தேகம் அதிற்புகுந்தார் என்உளத்தே இருந்தார்  
என்உயிரில் கலந்தநடத் திறையவர்கா லையிலே  
வந்தேஇங் கமர்ந்தருள்வர் ஆதலினால் விரைந்தே  
மாளிகையை அலங்கரித்து வைத்திடுதி இதற்குச்  
சந்தேகம் இல்லைஎன்றன் தனித்தலைவர் வார்த்தை  
சத்தியம்சத் தியம்மாதே சத்தியம்சத் தியமே.  
  
**2.** நன்பாட்டு மறைகளுக்கும் மால்அயர்க்கும் கிடையார்   
நம்அளவில் கிடைப்பாரோ என்றுநினைத் தேங்கி  
என்பாட்டுக் கிருந்தேனை வலிந்துகலந் தணைந்தே  
இன்பமுறத் தனிமாலை இட்டநடத் திறைவர்  
முன்பாட்டுக் காலையிலே வருகுவர்மா ளிகையை  
முழுதும்அலங் கரித்திடுக ஐயுறவோ டொருநீ  
தன்பாட்டுக் கிருந்துளறேல் ஐயர்திரு வார்த்தை  
சத்தியம்சத் தியம்மாதே சத்தியம்சத் தியமே.  
  
**3.** முன்பாட்டுக் காலையிலே வருகுவர்என் கணவர்   
மோசம்இலை மோசம்என மொழிகின்றார் மொழிக  
பின்பாட்டுக் காலையிலே நினைத்தஎலாம் முடியும்  
பிசகிலைஇம் மொழிசிறிதும் பிசகிலைஇவ் வுலகில்  
துன்பாட்டுச் சிற்றினத்தார் சிறுமொழிகேட் டுள்ளம்  
துளங்கேல்நம் மாளிகையைச் சூழஅலங் கரிப்பாய்  
தன்பாட்டுத் திருப்பொதுவில் நடத்திறைவர் ஆணை  
சத்தியம்சத் தியம்மாதே சத்தியம்சத் தியமே.  
  
**4.** உள்ளுண்ட உண்மைஎலாம் நான்அறிவேன் என்னை   
உடையபெருந் தகைஅறிவார் உலகிடத்தே மாயைக்  
கள்ளுண்ட சிற்றினத்தார் யாதறிவார் எனது  
கணவர்திரு வரவிந்தக் காலையிலாம் கண்டாய்  
நள்ளுண்ட மாளிகையை மங்கலங்கள் நிரம்ப  
நன்குபுனைந் தலங்கரிப்பாய் நான்மொழிந்த மொழியைத்  
தள்ளுண்டிங் கையமுறேல் நடத்திறைவர் ஆணை  
சத்தியம்சத் தியம்மாதே சத்தியம்சத் தியமே.  
  
**5.** என்னுடைய தனிக்கணவர் அருட்ஜோதி உண்மை   
யான்அறிவேன் உலகவர்கள் எங்ஙனம்கண் டறிவார்  
உன்னல்அற உண்ணுதற்கும் உறங்குதற்கும் அறிவார்  
உலம்புதல்கேட் டையமுறேல் ஓங்கியமா ளிகையைத்  
துன்னுறும்மங் கலம்விளங்க அலங்கரிப்பாய் இங்கே  
தூங்குதலால் என்னபலன் சோர்வடையேல் பொதுவில்  
தன்னுடைய நடம்புரியும் தலைவர்திரு ஆணை  
சத்தியம்சத் தியம்மாதே சத்தியம்சத் தியமே.  
  
**6.** என்னைமண மாலைஇட்டார் என்னுயிரில் கலந்தார்   
எல்லாம்செய் வல்லசித்தர் எனக்கறிவித் ததனை  
இன்னஉல கினர்அறியார் ஆதலினால் பலவே  
இயம்புகின்றார் இயம்புகநம் தலைவர்வரு தருணம்  
மன்னியகா லையில்ஆகும் மாளிகையை விரைந்து  
மங்கலங்கள் புனைந்திடுக மயங்கிஐயம் அடையேல்  
தன்நிகர்தா னாம்பொதுவில் நடம்புரிவார் ஆணை  
சத்தியம்சத் தியம்மாதே சத்தியம்சத் தியமே.  
  
**7.** கிளைஅனந்த மறையாலும் நிச்சயிக்கக் கூடாக்   
கிளர்ஒளியார் என்அளவில் கிடைத்ததனித் தலைவர்  
அளையஎனக் குணர்த்தியதை யான்அறிவேன் உலகர்  
அறிவாரோ அவர்உரைகொண் டையமுறேல் இங்கே  
இளைவடையேன் மாளிகையை மங்கலங்கள் நிரம்ப  
இனிதுபுனைந் தலங்கரிப்பாய் காலைஇது கண்டாய்  
தளர்வறச்சிற் றம்பலத்தே நடம்புரிவார் ஆணை  
சத்தியம்சத் தியம்மாதே சத்தியம்சத் தியமே.  
  
**8.** ஆர்அறிவார் எல்லாம்செய் வல்லவர்என் உள்ளே   
அறிவித்த உண்மையைமால் அயன்முதலோர் அறியார்  
பார்அறியா தயல்வேறு பகர்வதுகேட் டொருநீ  
பையுளொடும் ஐயமுறேல் காலைஇது கண்டாய்  
நேர்உறநீ விரைந்துவிரைந் தணிபெறமா ளிகையை  
நீடஅலங் கரிப்பாய்உள் நேயமொடு களித்தே  
தாரகமிங் கெனக்கான நடத்திறைவர் ஆணை  
சத்தியம்சத் தியம்மாதே சத்தியம்சத் தியமே.  
  
**9.** ஐயர்எனக் குள்ளிருந்திங் கறிவித்த வரத்தை   
யார்அறிவார் நான்அறிவேன் அவர்அறிவார் அல்லால்  
பொய்உலகர் அறிவாரோ புல்லறிவால் பலவே  
புகல்கின்றார் அதுகேட்டுப் புந்திமயக் கடையேல்  
மெய்யர்எனை ஆளுடையார் வருகின்ற தருணம்  
மேவியது மாளிகையை அலங்கரிப்பாய் விரைந்தே  
தையல்ஒரு பாலுடைய நடத்திறைவர் ஆணை  
சத்தியம்சத் தியம்மாதே சத்தியம்சத் தியமே.  
  
**10.** உடையவர்என் உளத்திருந்தே உணர்வித்த வரத்தை   
உலகவர்கள் அறியார்கள் ஆதலினால் பலவே  
இடைபுகல்கின் றார்அதுகேட் டையமுறேல் இங்கே  
இரவுவிடிந் ததுகாலை எய்தியதால் இனியே  
அடைவுறநம் தனித்தலைவர் தடையறவந் தருள்வர்  
அணிபெறமா ளிகையைவிரைந் தலங்கரித்து மகிழ்க  
சடையசையப் பொதுநடஞ்செய் இறைவர்திரு வார்த்தை  
சத்தியம்சத் தியம்மாதே சத்தியம்சத் தியமே.  
  
  
  
ஆறாம் திருமுறை / Sixth Thirumurai  
  
##  104\. உலகர்க்கு உய்வகை கூறல்  
ulakarkku uyvakai kūṟal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** கட்டோடே கனத்தோடே வாழ்கின்றோம் என்பீர்   
கண்ணோடே கருத்தோடே கருத்தனைக் கருதீர்  
பட்டோடே பணியோடே திரிகின்றீர் தெருவில்  
பசியோடே வந்தாரைப் பார்க்கவும் நேரீர்  
கொட்டோடே முழக்கோடே கோலங்காண் கின்றீர்  
குணத்தோடே குறிப்போடே குறிப்பதைக் குறியீர்  
எட்டோடே இரண்டுசேர்த் தெண்ணவும் அறியீர்  
எத்துணை கொள்கின்றீர் பித்துல கீரே.  
  
**2.** ஆறாமல் அவியாமல் அடைந்தகோ பத்தீர்   
அடர்வுற உலகிடை அஞ்சாது திரிவீர்  
மாறாமல் மனஞ்சென்ற வழிசென்று திகைப்பீர்  
வழிதுறை காண்கிலீர் பழிபடும் படிக்கே  
நாறாத மலர்போலும் வாழ்கின்றீர் மூப்பு  
நரைதிரை மரணத்துக் கென்செயக் கடவீர்  
ஏறாமல் வீணிலே இறங்குகின் றீரே  
எத்துணை கொள்கின்றீர் பித்துல கீரே.  
  
**3.** ஆயாமை யாலேநீர் ஆதிஅ னாதி   
ஆகிய சோதியை அறிந்துகொள் கில்லீர்  
மாயாமை பிறவாமை வழியொன்றும் உணரீர்  
மறவாமை நினையாமை வகைசிறி தறியீர்  
காயாமை பழுக்கின்ற கருத்தையும் கருதீர்  
கண்மூடித் திரிகின்றீர் கனிவொடும் இரப்போர்க்  
கீயாமை ஒன்றையே இன்துணை என்பீர்  
எத்துணை கொள்கின்றீர் பித்துல கீரே.  
  
**4.** சாமாந்தர் ஆகாத் தரஞ்சிறி துணரீர்   
தத்துவ ஞானத்தை இற்றெனத் தெரியீர்  
மாமாந்த நோயுற்ற குழவியில் குழைந்தீர்  
வாழ்க்கையி லேஅற்ப மகிழ்ச்சியும் பெற்றீர்  
காமாந்த காரத்தில் கண்மூடித் திரிவீர்  
கற்பன கற்கிலீர் கருத்தனைக் கருதா  
தேமாந்து தூங்குகின் றீர்விழிக் கின்றீர்  
எத்துணை கொள்கின்றீர் பித்துல கீரே.  
  
**5.** அச்சையும் உடம்பையும் அறிவகை அறியீர்   
அம்மையும் அப்பனும் ஆர்எனத் தெரியீர்  
பச்சையும் செம்மையும் கருமையும் கூடிப்  
பலித்தநும் வாழ்க்கையில் பண்பொன்றும் இல்லீர்  
பிச்சையிட் டுண்ணவும் பின்படு கின்றீர்  
பின்படு தீமையின் முன்படு கின்றீர்  
இச்சையில் கண்மூடி எச்சகம் கண்டீர்  
எத்துணை கொள்கின்றீர் பித்துல கீரே.  
  
**6.** வட்டிமேல் வட்டிகொள் மார்க்கத்தில் நின்றீர்   
வட்டியை வளர்க்கின்ற மார்க்கத்தை அறியீர்  
பெட்டிமேல் பெட்டிவைத் தாள்கின்றீர் வயிற்றுப்  
பெட்டியை நிரப்பிக்கொண் டொட்டியுள் இருந்தீர்  
பட்டினி கிடப்பாரைப் பார்க்கவும் நேரீர்  
பழங்கஞ்சி ஆயினும் வழங்கவும் நினையீர்  
எட்டிபோல் வாழ்கின்றீர் கொட்டிபோல் கிளைத்தீர்  
எத்துணை கொள்கின்றீர் பித்துல கீரே.  
  
**7.** வன்சொல்லின் அல்லது வாய்திறப் பறியீர்   
வாய்மையும் தூய்மையும் காய்மையில் வளர்ந்தீர்  
முன்சொல்லும் ஆறொன்று பின்சொல்வ தொன்றாய்  
மூட்டுகின் றீர்வினை மூட்டையைக் கட்டி  
மன்சொல்லும் மார்க்கத்தை மறந்துதுன் மார்க்க  
வழிநடக் கின்றீர்அம் மரணத்தீர்ப் புக்கே  
என்சொல்ல இருக்கின்றீர் பின்சொல்வ தறியீர்  
எத்துணை கொள்கின்றீர் பித்துல கீரே.  
  
**8.** துன்மார்க்க நடையிடைத் தூங்குகின் றீரே   
தூக்கத்தை விடுகின்ற துணைஒன்றும் கருதீர்  
சன்மார்க்க சங்கத்தைச் சார்ந்திட விழையீர்  
சாவையும் பிறப்பையும் தவிர்ந்திட விரும்பீர்  
பன்மார்க்கம் செல்கின்ற படிற்றுளம் அடக்கீர்  
பசித்தவர் தம்முகம் பார்த்துண வளியீர்  
என்மார்க்கம் எச்சுகம் யாதுநும் வாழ்க்கை  
எத்துணை கொள்கின்றீர் பித்துல கீரே.  
  
**9.** பொய்கட்டிக் கொண்டுநீர் வாழ்கின்றீர் இங்கே   
புலைகட்டிக் கொண்டஇப் பொய்யுடல் வீழ்ந்தால்  
செய்கட்டி வாழ்கின்ற செருக்கற்று நரகில்  
சிறுபுழு ஆகித் திகைத்திடல் அறியீர்  
கைகட்டி வாய்பொத்தி நிற்பாரைக் கண்டே  
கைகொட்டிச் சிரிக்கின்றீர் கருணைஒன் றில்லீர்  
எய்கட்டி இடைமொய்க்கும் ஈயினும் சிறியீர்  
எத்துணை கொள்கின்றீர் பித்துல கீரே.  
  
**10.** பண்ணாத தீமைகள் பண்ணுகின் றீரே   
பகராத வன்மொழி பகருகின் றீரே  
நண்ணாத தீயினம் நண்ணுகின் றீரே  
நடவாத நடத்தைகள் நடக்கவந் தீரே  
கண்ணாகக் காக்கின்ற கருத்தனை நினைந்தே  
கண்ணார நீர்விட்டுக் கருதறி யீரே  
எண்ணாத தெண்ணவும் நேரும்ஓர் காலம்  
எத்துணை கொள்கின்றீர் பித்துல கீரே.  
  
  
  
ஆறாம் திருமுறை / Sixth Thirumurai  
  
##  105\. புனித குலம் பெறுமாறு புகலல்  
puṉita kulam peṟumāṟu pukalal  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** சாதியிலே மதங்களிலே சமயநெறி களிலே   
சாத்திரச்சந் தடிகளிலே கோத்திரச்சண் டையிலே  
ஆதியிலே அபிமானித் தலைகின்ற உலகீர்  
அலைந்தலைந்து வீணேநீர் அழிதல்அழ கலவே  
நீதியிலே சன்மார்க்க நிலைதனிலே நிறுத்த  
நிருத்தமிடும் தனித்தலைவர் ஒருத்தர்அவர் தாமே  
வீதியிலே அருட்சோதி விளையாடல் புரிய  
மேவுகின்ற தருணம்இது கூவுகின்றேன் உமையே.  
  
**2.** காடுவெட்டி நிலந்திருத்திக் காட்டெருவும் போட்டுக்   
கரும்பைவிட்டுக் கடுவிரைத்துக் களிக்கின்ற உலகீர்  
கூடுவிட்டுப் போயினபின் எதுபுரிவீர் எங்கே  
குடியிருப்பீர் ஐயோநீர் குறித்தறியீர் இங்கே  
பாடுபட்டீர்356 பயன்அறியீர் பாழ்க்கிறைத்துக் கழித்தீர்  
பட்டதெலாம் போதும்இது பரமர்வரு தருணம்  
ஈடுகட்டி வருவீரேல் இன்பம்மிகப் பெறுவீர்  
எண்மைஉரைத் தேன்அலன்நான் உண்மையுரைத் தேனே.  
  
**3.** ஆற்றுவெள்ளம் வருவதன்முன் அணைபோட அறியீர்   
அகங்காரப் பேய்பிடித்தீர் ஆடுதற்கே அறிவீர்  
கூற்றுவருங் கால்அதனுக் கெதுபுரிவீர் ஐயோ  
கூற்றுதைத்த சேவடியைப் போற்றவிரும் பீரே  
வேற்றுரைத்து வினைபெருக்கி மெலிகின்ற உலகீர்  
வீணுலகக் கொடுவழக்கை விட்டுவிட்டு வம்மின்  
சாற்றுவக்க எனதுதனித் தந்தைவரு கின்ற  
தருணம்இது சத்தியஞ்சிற் சத்தியைச்சார் வதற்கே.  
  
**4.** பொய்விளக்கப் புகுகின்றீர் போதுகழிக் கின்றீர்   
புலைகொலைகள் புரிகின்றீர் கலகலஎன் கின்றீர்  
கைவிளக்குப் பிடித்தொருபாழ்ங் கிணற்றில்விழு கின்ற  
களியர்எனக் களிக்கின்றீர் கருத்திருந்தும் கருதீர்  
ஐவிளக்கு மூப்புமர ணாதிகளை நினைத்தால்  
அடிவயிற்றை முறுக்காதோ கொடியமுயற் றுலகீர்  
மெய்விளக்க எனதுதந்தை வருகின்ற தருணம்  
மேவியதீண் டடைவீரேல் ஆவிபெறு வீரே.  
  
**5.** எய்வகைசார்357 மதங்களிலே பொய்வகைச்சாத் திரங்கள்   
எடுத்துரைத்தே எமதுதெய்வம் எமதுதெய்வம் என்று  
கைவகையே கதறுகின்றீர் தெய்வம்ஒன்றென் றறியீர்  
கரிபிடித்துக் கலகமிட்ட பெரியரினும் பெரியீர்  
ஐவகைய பூதவுடம் பழிந்திடில்என் புரிவீர்  
அழியுடம்பை அழியாமை ஆக்கும்வகை அறியீர்  
உய்வகைஎன் தனித்தந்தை வருகின்ற தருணம்  
உற்றதிவண் உற்றிடுவீர் பெற்றிடுவீர் உவப்பே.  
  
**6.** உடம்புவரு வகைஅறியீர் உயிர்வகையை அறியீர்   
உடல்பருக்க உண்டுநிதம் உறங்குதற்கே அறிவீர்  
மடம்புகுபேய் மனத்தாலே மயங்குகின்றீர் மனத்தை  
வசப்படுத்தீர் வசப்படுத்தும் வழிதுறைகற் றறியீர்  
இடம்பெறுபொய் வாழ்க்கையிலே இன்பதுன்பம் அடுத்தே  
எண்ணிஎண்ணி இளைக்கின்றீர் ஏழைஉல கீரே  
நடம்புரிஎன் தனித்தந்தை வருகின்ற தருணம்  
நண்ணியது நண்ணுமினோ புண்ணியஞ்சார் வீரே.  
  
**7.** நரைமரண மூப்பறியா நல்லஉடம் பினரே   
நற்குலத்தார் எனஅறியீர் நானிலத்தீர் நீவிர்  
வரையில்உயர் குலம்என்றும் தாழ்ந்தகுலம் என்றும்  
வகுக்கின்றீர் இருகுலமும் மாண்டிடக்காண் கின்றீர்  
புரையுறுநும் குலங்கள்எலாம் புழுக்குலம்என் றறிந்தே  
புத்தமுதம் உண்டோங்கும் புனிதகுலம் பெறவே  
உரைபெறும்என் தனித்தந்தை வருகின்ற தருணம்  
உற்றதிவண் உற்றிடுவீர் உண்மைஉரைத் தேனே.  
  
**8.** கனமுடையேம் கட்டுடையேம் என்றுநினைத் திங்கே   
களித்திறுமாந் திருக்கின்றீர் ஒளிப்பிடமும் அறியீர்  
சினமுடைய கூற்றுவரும் செய்திஅறி யீரோ  
செத்தநும தினத்தாரைச் சிறிதும்நினை யீரோ  
தினகரன்போல் சாகாத தேகமுடை யவரே  
திருவுடையார் எனஅறிந்தே சேர்ந்திடுமின் ஈண்டே  
மனமகிழ்ந்து கேட்கின்ற வரமெல்லாம் எனக்கே  
வழங்குதற்கென் தனித்தந்தை வருதருணம் இதுவே.  
  
**9.** வையகத்தீர் வானகத்தீர் மற்றகத்தீர் நுமது   
வாழ்க்கைஎலாம் வாழ்க்கைஎன மதித்துமயங் காதீர்  
மையகத்தே உறுமரண வாதனையைத் தவிர்த்த  
வாழ்க்கையதே வாழ்க்கைஎன மதித்ததனைப் பெறவே  
மெய்அகத்தே விரும்பிஇங்கே வந்திடுமின் எனது  
மெய்ப்பொருளாம் தனித்தந்தை இத்தருணந் தனிலே  
செய்அகத்தே வளர்ஞான சித்திபுரந் தனிலே  
சித்தாடல் புரிகின்றார் திண்ணம்இது தானே.  
  
**10.** கரணம்மிகக் களிப்புறவே கடல்உலகும் வானும்   
கதிபதிஎன் றாளுகின்றீர் அதிபதியீர் நீவிர்  
மரணபயம் தவிராதே வாழ்வதில்என் பயனோ  
மயங்காதீர் உயங்காதீர் வந்திடுமின் ஈண்டே  
திரணமும்ஓர் ஐந்தொழிலைச் செய்யஒளி வழங்கும்  
சித்திபுரம் எனஓங்கும் உத்திரசிற் சபையில்  
சரணம்எனக் களித்தெனையும் தானாக்க எனது  
தனித்தந்தை வருகின்ற தருணம்இது தானே.  
  
  
  
  * * * *  
  
  * 356\. பாடுபட்டுப் - ச. மு. க. பதிப்பு.  
  * 357\. எவ்வகைசார் - முதற்பதிப்பு., பொ. சு. பதிப்பு.  
  * 358\. முதற்பதிப்பிலும், பொ. சு. பதிப்பிலும் 'கனமுடையேம்' என்பது ஒன்பதாம்பாடலாகவும் 'வையகத்தீர்' என்பது எட்டாம் பாடலாகவும் உள்ளன.  
  
ஆறாம் திருமுறை / Sixth Thirumurai  
  
##  106\. சுத்த சிவநிலை  
sutta sivanilai  
  
  
  
  
 நேரிசை வெண்பா  
  
  
 திருச்சிற்றம்பலம்  
  
**1.** கண்ணிற் கலந்தான் கருத்திற் கலந்தான்என்   
எண்ணிற் கலந்தே இருக்கின்றான் - பண்ணிற்  
கலந்தான்என் பாட்டிற் கலந்தான் உயிரில்  
கலந்தான் கருணை கலந்து.  
  
**2.** எல்லா நலமும் எனக்கே கொடுக்கின்றான்   
எல்லாம் செயவல்லான் என்பெருமான் - எல்லாமாய்  
நின்றான் பொதுவில் நிருத்தம் புரிகின்றான்  
ஒன்றாகி நின்றான் உவந்து.  
  
**3.** எண்ணுகின்றேன் எண்ணங்கள் எல்லாம் தருகின்றான்   
பண்ணுகின்றேன் பண்ணுவித்துப் பாடுகின்றான் - உண்ணுகின்றேன்  
தெள்ளமுதம் உள்ளந் தெளியத் தருகின்றான்  
வள்ளல்நட ராயன் மகிழ்ந்து.  
  
**4.** சித்தியெலாந் தந்தே திருவம் பலத்தாடும்   
நித்தியனென் உள்ளே நிறைகின்றான் - சத்தியம்ஈ  
தந்தோ உலகீர் அறியீரோ நீவிரெலாம்  
சந்தோட மாய்இருமின் சார்ந்து.  
  
**5.** அய்யாஎன் றோர்கால் அழைக்கின்றேன் அப்பொழுதே   
எய்யேன் மகனேஎன் றெய்துகின்றான் - ஐயோஎன்  
அப்பன் பெருங்கருணை யார்க்குண் டுலகத்தீர்  
செப்பமுடன் போற்றுமினோ சேர்ந்து.  
  
**6.** அப்பாஎன் றோர்கால் அழைக்கின்றேன் அப்பொழுதே   
அப்பா மகனேஎன் றார்கின்றான் - துப்பார்  
சடையான்சிற் றம்பலத்தான் தானேதான் ஆனான்  
உடையான் உளத்தே உவந்து.  
  
**7.** தானேவந் தென்உளத்தே சார்ந்து கலந்துகொண்டான்   
தானே எனக்குத் தருகின்றான் - தானேநான்  
ஆகப் புரிந்தானென் அப்பன் பெருங்கருணை  
மேகத்திற் குண்டோ விளம்பு.  
  
**8.** பாலும் கொடுத்தான் பதிதிறக்கும் ஓர்திறவுக்   
கோலும் கொடுத்தான் குணங்கொடுத்தான் - காலும்  
தலையும் அறியும் தரமும் கொடுத்தான்  
நிலையும் கொடுத்தான் நிறைந்து.  
  
**9.** வெவ்வினையும் மாயை விளைவும் தவிர்ந்தனவே   
செவ்வைஅறி வின்பம் சிறந்தனவே - எவ்வயினும்  
ஆனான்சிற் றம்பலத்தே ஆடுகின்றான் தண்அருளாம்  
தேன்நான் உண் டோங்கியது தேர்ந்து.  
  
**10.** வஞ்சவினை எல்லாம் மடிந்தனவன் மாயைஇருள்   
அஞ்சிஎனை விட்டே அகன்றனவால் - எஞ்சலிலா  
இன்பமெலாம் என்றனையே எய்தி நிறைந்தனவால்  
துன்பமெலாம் போன தொலைந்து.  
  
**11.** அம்மை திரோதை அகன்றாள் எனைவிரும்பி   
அம்மையருட் சத்தி அடைந்தனளே - இம்மையிலே  
மாமாயை நீங்கினள்பொன் வண்ணவடி வுற்றதென்றும்  
சாமா றிலைஎனக்குத் தான்.  
  
**12.** நானே தவம்புரிந்தேன் நானிலத்தீர் அம்பலவன்   
தானேவந் தென்னைத் தடுத்தாண்டான் - ஊனே  
புகுந்தான்என் உள்ளம் புகுந்தான் உயிரில்  
புகுந்தான் கருணை புரிந்து.  
  
**13.** ஒன்றே சிவம்என் றுணர்ந்தேன் உணர்ந்தாங்கு   
நின்றேமெய்ஞ் ஞான நிலைபெற்றேன் - நன்றேமெய்ச்  
சித்தியெலாம் பெற்றேன் திருஅம்ப லத்தாடி  
பத்திஎலாம் பெற்ற பலன்.  
  
**14.** தூக்கங் கெடுத்தான் சுகங்கொடுத்தான் என்னுளத்தே   
ஏக்கந் தவிர்த்தான் இருள்அறுத்தான் - ஆக்கமிகத்  
தந்தான் எனைஈன்ற தந்தையே என்றழைக்க  
வந்தான்என் அப்பன் மகிழ்ந்து.  
  
**15.** வாட்டமெலாம் தீர்த்தான் மகிழ்வளித்தான் மெய்ஞ்ஞான   
நாட்டமெலாம் தந்தான் நலங்கொடுத்தான் - ஆட்டமெலாம்  
ஆடுகநீ என்றான்தன் ஆனந்த வார்கழலைப்  
பாடுகநீ என்றான் பரன்.  
  
**16.** தான்நான் எனும்பேதந் தன்னைத் தவிர்த்தான்நான்   
ஆனான்சிற் றம்பலவன் அந்தோநான் - வானாடர்  
செய்தற் கரியதவம் செய்தேன் மகிழ்கின்றேன்  
எய்தற் கரியசுகம் ஏய்ந்து.  
  
**17.** சுத்த வடிவும் சுகவடிவாம் ஓங்கார   
நித்த வடிவும் நிறைந்தோங்கு - சித்தெனும்ஓர்  
ஞான வடிவுமிங்கே நான்பெற்றேன் எங்கெங்கும்  
தானவிளை யாட்டியற்றத் தான்.  
  
**18.** நான்உரைக்கும் வார்த்தைஎலாம் நாயகன்சொல் வார்த்தைஅன்றி   
நான்உரைக்கும் வார்த்தைஅன்று நாட்டீர்நான் - ஏன்உரைப்பேன்  
நான்ஆர் எனக்கெனஓர் ஞானஉணர் வேதுசிவம்  
ஊன்நாடி நில்லா உழி.  
  
**19.** ஆரணமும் ஆகமமும் ஆங்காங் குரைக்கின்ற   
காரணமும் காரியமும் காட்டுவித்தான் - தாரணியில்  
கண்டேன் களிக்கின்றேன் கங்குல்பகல் அற்றவிடத்  
துண்டேன் அமுதம் உவந்து.  
  
**20.** துன்மார்க்கம் எல்லாம் தொலைத்துவிட்டேன் சுத்தசிவ   
சன்மார்க்க சங்கம் தலைப்பட்டேன் - என்மார்க்கம்  
நன்மார்க்கம் என்றேவான் நாட்டார் புகழ்கின்றார்  
மன்மார்க்கத் தாலே மகிழ்ந்து.  
  
**21.** பன்மார்க்கம் எல்லாம் பசையற் றொழிந்தனவே   
சன்மார்க்கம் ஒன்றே தழைத்ததுவே - சொன்மார்க்கத்  
தெல்லா உலகும் இசைந்தனவே எம்பெருமான்  
கொல்லா நெறிஅருளைக் கொண்டு.  
  
**22.** சாதிகுலம் என்றும் சமயமதம் என்றுமுப   
நீதிஇயல் ஆச்சிரம நீட்டென்றும் - ஓதுகின்ற  
பேயாட்ட மெல்லாம் பிதிர்ந்தொழிந்த வேபிறர்தம்  
வாயாட்டம் தீர்ந்தனவே மற்று.  
  
**23.** சிந்தா குலந்தவிர்த்துச் சிற்றம் பலப்பெருமான்   
வந்தான் எனைத்தான் வலிந்தழைத்தே - ஐந்தொழிலும்  
நீயேசெய் என்றெனக்கே நேர்ந்தளித்தான் என்னுடைய  
தாயே அனையான் தனித்து.  
  
**24.** கூகா எனஅடுத்தோர் கூடி அழாதவண்ணம்   
சாகா வரம்எனக்கே தந்திட்டான் - ஏகாஅன்  
ஏகா எனமறைகள் ஏத்துஞ்சிற் றம்பலத்தான்  
மாகா தலனா மகிழ்ந்து.  
  
**25.** நாடுகின்ற தெம்பெருமான் நாட்டமதே நான்உலகில்   
ஆடுகின்ற தெந்தைஅருள் ஆட்டமதே - பாடுகின்ற  
பாட்டெல்லாம் அம்பலவன் பாத மலர்ப்பாட்டே  
நீட்டெல்லாம் ஆங்கவன்றன் நீட்டு.  
  
**26.** சத்தியஞ்செய் கின்றேன் சகத்தீர் அறிமின்கள்   
சித்திஎலாம் வல்ல சிவம்ஒன்றே - நித்தியம்என்  
றெண்ணுமெண்ணத் தாலேநம் எண்ணமெலாம் கைகூடும்  
நண்ணுமின்பத் தேன்என்று நான்.  
  
**27.** நானே தவம்புரிந்தேன் நம்பெருமான் நல்லருளால்   
நானே அருட்சித்தி நாடடைந்தேன் - நானே  
அழியா வடிவம் அவைமூன்றும் பெற்றேன்  
இழியாமல் ஆடுகின்றேன் இங்கு.  
  
**28.** எவ்வுலகும் அண்டங்கள் எத்தனையும் நான்காண   
இவ்வுலகில் எந்தை எனக்களித்தான் - எவ்வுயிரும்  
சன்மார்க்க சங்கம் தனைஅடையச் செய்வித்தே  
என்மார்க்கம் காண்பேன் இனி.  
  
**29.** சாத்திரங்கள் எல்லாம் தடுமாற்றம் சொல்வதன்றி   
நேத்திரங்கள் போற்காட்ட நேராவே - நேத்திரங்கள்  
சிற்றம் பலவன் திருவருட்சீர் வண்ணமென்றே  
உற்றிங் கறிந்தேன் உவந்து.  
  
**30.** வேதாக மங்களென்று வீண்வாதம் ஆடுகின்றீர்   
வேதாக மத்தின் விளைவறியீர் - சூதாகச்  
சொன்னவலால் உண்மைவெளி தோன்ற உரைக்கவிலை  
என்ன பயனோ இவை.  
  
**31.** சாகாத கல்வித் தரம்அறிதல் வேண்டுமென்றும்   
வேகாத கால்உணர்தல் வேண்டுமுடன் - சாகாத்  
தலைஅறிதல் வேண்டும் தனிஅருளால் உண்மை  
நிலைஅடைதல் வேண்டும் நிலத்து.  
  
**32.** பொய்உரைஎன் றெண்ணுதிரேல் போமின் புறக்கடையில்   
மெய்யுரைஎன் றெண்ணுதிரேல் மேவுமினோ - ஐயனருள்  
சித்திஎலாம் வல்ல திருக்கூத் துலவாமல்  
இத்தினந்தொட் டாடுகிற்பான் இங்கு.  
  
**33.** வான்வந்த தேவர்களும் மால்அயனும் மற்றவரும்   
தான்வந்து சூழ்ந்தார் தலைக்கடையில் - தேன்வந்த  
மங்கை சிவகாம வல்லியொடும் எம்பெருமான்  
இங்குநடஞ் செய்வான் இனி.  
  
**34.** சத்திஎலாம் கொண்டதனித் தந்தை நடராயன்   
சித்திஎலாம் வல்லான் திருவாளன் - நித்தியன்தான்  
ஊழிபல சென்றாலும் ஓவாமல் இவ்விடத்தே  
வாழிநடஞ் செய்வான் மகிழ்ந்து.  
  
**35.** இன்று தொடங்கியிங்கே எம்பெருமான் எந்நாளும்   
நன்று துலங்க நடம்புரிவான் - என்றுமென்சொல்  
சத்தியம்என் றெண்ணிச் சகத்தீர் அடைமின்கள்  
நித்தியம்பெற் றுய்யலாம் நீர்.  
  
**36.** என்உடலும் என்பொருளும் என்உயிரும் தான்கொண்டான்   
தன்உடலும் தன்பொருளும் தன்உயிரும் - என்னிடத்தே  
தந்தான் அருட்சிற் சபையப்பா என்றழைத்தேன்  
வந்தான்வந் தான்உள் மகிழ்ந்து.  
  
**37.** செத்தாரை எல்லாம் திரும்ப எழுப்புதல்இங்   
கெத்தால் முடியுமெனில் எம்மவரே - சித்தாம்  
அருட்பெருஞ் சோதி அதனால் முடியும்  
தெருட்பெருஞ் சத்தியம்ஈ தே.  
  
**38.** இவ்வுலகில் செத்தாரை எல்லாம் எழுகஎனில்   
எவ்வுலகும் போற்ற எழுந்திருப்பார் - செவ்வுலகில்  
சிற்றம் பலத்தான் திருவருள்பெற் றார்நோக்கம்  
உற்றவரை உற்றவர்கள் உற்று.  
  
**39.** யான்புரிதல் வேண்டுங்கொல் இவ்வுலகில் செத்தாரை   
ஊன்புரிந்து மீள உயிர்ப்பித்தல் - வான் புரிந்த  
அம்பலத்தான் நல்லருளால் அந்தோநான் மேற்போர்த்த  
கம்பலத்தால் ஆகும் களித்து.  
  
**40.** என்னே உலகில் இறந்தார் எழுதல்மிக   
அன்னே அதிசயமென் றாடுகின்றார் - இன்னே  
திருவம் பலத்தான் திருநோக்கம் பெற்றார்க்  
குருவம் பலத்தேஎன் றுன்.  
  
**41.** ஆடாதீர் சற்றும் அசையாதீர் வேறொன்றை   
நாடாதீர் பொய்உலகை நம்பாதீர் - வாடாதீர்  
சன்மார்க்க சங்கத்தைச் சார்வீர் விரைந்தினிஇங்  
கென்மார்க்க மும்ஒன்றா மே.  
  
**42.** மார்க்கமெலாம் ஒன்றாகும் மாநிலத்தீர் வாய்மைஇது   
தூக்கமெலாம் நீக்கித் துணிந்துளத்தே - ஏக்கம்விட்டுச்  
சன்மார்க்க சங்கத்தைச் சார்ந்திடுமின் சத்தியம்நீர்  
நன்மார்க்கம் சேர்வீர்இந் நாள்.  
  
**43.** இந்நாளே கண்டீர் இறந்தார் எழுகின்ற   
நன்னாள்என் வார்த்தைகளை நம்புமினோ - இந்நாள்  
அருட்பெருஞ் சோதி அடைகின்ற நாள்மெய்  
அருட்பெருஞ் சத்தியம்ஈ தாம்.  
  
**44.** ஏமாந் திருக்கும் எமரங்காள் இவ்வுலகில்   
சாமாந்தர் ஆகாத் தரம்பெறவே - காமாந்த  
காரத்தை விட்டுக் கருதுமினோ இத்தருணம்  
நீரத்தைச் சேர்வீர் நிஜம்.  
  
**45.** வீணே பராக்கில் விடாதீர் உமதுளத்தை   
நாணே உடைய நமரங்காள் - ஊணாகத்  
தெள்ளமுதம் இன்றெனக்குச் சேர்த்தளித்தான் சித்தாட  
உள்ளியநாள் ஈதறிமின் உற்று.  
  
**46.** போற்றி உரைக்கின்றேன் பொய்என் றிகழாதீர்   
நாற்றிசைக்கண் வாழும் நமரங்காள் - ஆற்றலருள்  
அப்பன்வரு கின்றான் அருள்விளையாட் டாடுதற்கென்  
றிப்புவியில் இத்தருணம் இங்கு.  
  
**47.** ஆளுடையான் நம்முடைய அப்பன் வருகின்ற   
நாள்எதுவோ என்று நலியாதீர் - நீள  
நினையாதீர் சத்தியம்நான் நேர்ந்துரைத்தேன் இந்நாள்  
அனையான் வருகின்றான் ஆய்ந்து.  
  
  
  
ஆறாம் திருமுறை / Sixth Thirumurai  
  
##  107\. ஞானசரியை (வாய்பறை ஆர்த்தல்)  
ñāṉasariyai (vāypaṟai ārttal)  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** நினைந்துநினைந் துணர்ந்துணர்ந்து நெகிழ்ந்துநெகிழ்ந் தன்பே   
நிறைந்துநிறைந் தூற்றெழுங்கண்ணீரதனால் உடம்பு  
நனைந்துநனைந் தருளமுதே நன்னிதியே ஞான  
நடத்தரசே என்னுரிமை நாயகனே என்று  
வனைந்துவனைந் தேத்துதும்நாம் வம்மின்உல கியலீர்  
மரணமிலாப் பெருவாழ்வில் வாழ்ந்திடலாம் கண்டீர்  
புனைந்துரையேன் பொய்புகலேன் சத்தியஞ்சொல் கின்றேன்  
பொற்சபையில் சிற்சபையில் புகுந்தருணம் இதுவே.  
  
**2.** புகுந்தருணம் இதுகண்டீர் நம்மவரே நான்தான்   
புகல்கின்றேன் என்மொழிஓர் பொய்மொழிஎன் னாதீர்  
உகுந்தருணம் உற்றவரும் பெற்றவரும் பிறரும்  
உடைமைகளும் உலகியலும் உற்றதுணை அன்றே  
மிகுந்தசுவைக் கரும்பேசெங் கனியேகோற் றேனே  
மெய்ப்பயனே கைப்பொருளே விலையறியா மணியே  
தகுந்ததனிப் பெரும்பதியே தயாநிதியே கதியே  
சத்தியமே என்றுரைமின் பத்தியொடு பணிந்தே.  
  
**3.** பணிந்துபணிந் தணிந்தணிந்து பாடுமினோ உலகீர்   
பரம்பரமே சிதம்பரமே பராபரமே வரமே  
துணிந்துவந்த வேதாந்த சுத்தஅனு பவமே  
துரியமுடி அனுபவமே சுத்தசித்தாந் தமதாய்த்  
தணிந்தநிலைப் பெருஞ்சுகமே சமரசசன் மார்க்க  
சத்தியமே இயற்கையுண்மைத் தனிப்பதியே என்று  
கணிந்துளத்தே கனிந்துநினைந் துரைத்திடில்அப் பொழுதே  
காணாத காட்சிஎலாம் கண்டுகொள லாமே.  
  
**4.** கண்டதெலாம் அநித்தியமே கேட்டதெலாம் பழுதே   
கற்றதெலாம் பொய்யேநீர் களித்ததெலாம் வீணே  
உண்டதெலாம் மலமேஉட் கொண்டதெலாம் குறையே  
உலகியலீர் இதுவரையும் உண்மையறிந் திலிரே  
விண்டதனால் என்இனிநீர் சமரசசன் மார்க்க  
மெய்ந்நெறியைக் கடைப்பிடித்து மெய்ப்பொருள்நன் குணர்ந்தே  
எண்டகுசிற் றம்பலத்தே எந்தைஅருள் அடைமின்  
இறவாத வரம்பெறலாம் இன்பமுற லாமே.  
  
**5.** இன்புறலாம் எவ்வுலகும் ஏத்திடவாழ்ந் திடலாம்   
எல்லாம்செய் வல்லசித்தி இறைமையும்பெற் றிடலாம்  
அன்புடையீர் வம்மின்இங்கே சமரசசன் மார்க்கம்  
அடைந்திடுமின் அகவடிவிங் கனகவடி வாகிப்  
பொன்புடைநன் கொளிர்ஒளியே புத்தமுதே ஞான  
பூரணமே ஆரணத்தின் பொருள்முடிமேல் பொருளே  
வன்புடையார் பெறற்கரிதாம் மணியேசிற் சபையின்  
மாமருந்தே என்றுரைமின் தீமையெலாம் தவிர்ந்தே.  
  
**6.** தீமைஎலாம் நன்மைஎன்றே திருஉளங்கொண் டருளிச்   
சிறியேனுக் கருளமுதத் தெளிவளித்த திறத்தை  
ஆமயந்தீர்த் தியற்கைஇன்ப அனுபவமே மயமாய்  
அம்பலத்தே விளங்குகின்ற அருட்பெருஞ்சோ தியைஓர்  
ஓமயவான் வடிவுடையார் உள்ளகத்தே நிறைந்த  
ஒருபொருளைப் பெருங்கருணை உடையபெரும் பதியை  
நாமருவி இறவாத நலம்பெறலாம் உலகீர்  
நல்லஒரு தருணம்இது வல்லைவம்மின் நீரே.  
  
**7.** நீர்பிறரோ யான்உமக்கு நேயஉற வலனோ   
நெடுமொழியே உரைப்பன்அன்றிக் கொடுமொழிசொல் வேனோ  
சார்புறவே அருளமுதம் தந்தெனையேமேல் ஏற்றித்  
தனித்தபெரும் சுகம்அளித்த தனித்தபெரும் பதிதான்  
சீர்பெறவே திருப்பொதுவில் திருமேனி தரித்துச்  
சித்தாடல் புரிகின்ற திருநாள்கள் அடுத்த  
ஓர்புறவே இதுநல்ல தருணம்இங்கே வம்மின்  
உலகியலீர் உன்னியவா றுற்றிடுவீர் விரைந்தே.  
  
**8.** விரைந்துவிரைந் தடைந்திடுமின் மேதினியீர் இங்கே   
மெய்மைஉரைக் கின்றேன்நீர் வேறுநினை யாதீர்  
திரைந்துதிரைந் துளுத்தவரும் இளமைஅடைந் திடவும்  
செத்தவர்கள் எழுந்திடவும் சித்தாடல் புரிய  
வரைந்துவரைந் தெல்லாஞ்செய் வல்லசித்தன் தானே  
வருகின்ற தருணம்இது வரம்பெறலாம் நீவீர்  
கரைந்துகரைந் துளம்உருகிக் கண்களின்நீர் பெருகிக்  
கருணைநடக் கடவுளைஉட் கருதுமினோ களித்தே.  
  
**9.** களித்துலகில் அளவிகந்த காலம்உல கெல்லாம்   
களிப்படைய அருட்சோதிக் கடவுள்வரு தருணம்  
தெளித்திடும்எத் தருணம்அதோ என்னாதீர் இதுவே  
செத்தவரை எழுப்புகின்ற திகழ்தருணம் உலகீர்  
ஒளித்துரைக்கின் றேன்அலன்நான் வாய்ப்பறைஆர்க் கின்றேன்  
ஒருசிறிதும் அச்சமுறேன் உள்ளபடி உணர்ந்தேன்  
அளித்திடுசிற் றம்பலத்தென் அப்பன்அருள் பெறவே  
ஆசைஉண்டேல் வம்மின்இங்கே நேசமுடை யீரே.  
  
**10.** ஆசைஉண்டேல் வம்மின் இங்கே அருட்சோதிப் பெருமான்   
அம்மையுமாய் அப்பனுமாய் அருளும்அரு ளாளன்  
ஏசறநீத் தெனைஆட்கொண் டெண்ணியவா றளித்தான்  
எல்லாஞ்செய் வல்லசித்தன் என்னுயிரில் கலந்தான்  
தேசுடைய பொதுவில்அருள் சித்திநடம் புரியத்  
திருவுளங்கொண் டெழுந்தருளும் திருநாள்இங் கிதுவே  
மோசஉரை எனநினைத்து மயங்காதீர் உலகீர்  
முக்காலத் தினும்அழியா மூர்த்தம்அடைந் திடவே.  
  
**11.** அடைந்திடுமின் உலகீர்இங் கிதுதருணம் கண்டீர்   
அருட்சோதிப் பெரும்பதிஎன் அப்பன்வரு தருணம்  
கடைந்ததனித் திருவமுதம் களித்தருத்தி எனக்கே  
காணாத காட்சிஎலாம் காட்டுகின்ற தருணம்  
இடைந்தொருசார் அலையாதீர் சுகம்எனைப்போல் பெறுவீர்  
யான்வேறு நீர்வேறென் றெண்ணுகிலேன் உரைத்தேன்  
உடைந்தசம யக்குழிநின் றெழுந்துணர்மின் அழியா  
ஒருநெறியாம் சன்மார்க்கத் திருநெறிபெற் றுவந்தே.  
  
**12.** திருநெறிஒன் றேஅதுதான் சமரசசன் மார்க்கச்   
சிவநெறிஎன் றுணர்ந்துலகீர் சேர்ந்திடுமின் ஈண்டு  
வருநெறியில் எனையாட்கொண் டருளமுதம் அளித்து  
வல்லபசத் திகளெல்லாம் வழங்கியஓர் வள்ளல்  
பெருநெறியில் சித்தாடத் திருவுளங்கொண் டருளிப்  
பெருங்கருணை வடிவினொடு வருதருணம் இதுவே  
கருநெறிவீழ்ந் துழலாதீர் கலக்கமடை யாதீர்  
கண்மையினால் கருத்தொருமித் துண்மைஉரைத் தேனே.  
  
**13.** உண்மையுரைக் கின்றேன்இங் குவந்தடைமின் உலகீர்   
உரைஇதனில் சந்தேகித் துளறிவழி யாதீர்  
எண்மையினான் எனநினையீர் எல்லாஞ்செய் வல்லான்  
என்னுள்அமர்ந் திசைக்கின்றான் இதுகேண்மின் நீவிர்  
தண்மையொடு சுத்தசிவ சன்மார்க்க நெறியில்  
சார்ந்துவிரைந் தேறுமினோ சத்தியவாழ் வளிக்கக்  
கண்மைதரும் ஒருபெருஞ்சீர்க் கடவுள்எனப் புகலும்  
கருணைநிதி வருகின்ற தருணம்இது தானே.  
  
**14.** தானேதான் ஆகிஎலாம் தானாகி அலனாய்த்   
தனிப்பதியாய் விளங்கிடும்என் தந்தையைஎன் தாயை  
வானேஅவ் வான்கருவே வான்கருவின் முதலே  
வள்ளால்என் றன்பரெலாம் உள்ளாநின் றவனைத்  
தேனேசெம் பாகேஎன் றினித்திடுந்தெள் ளமுதைச்  
சிற்சபையில் பெருவாழ்வைச் சிந்தைசெய்மின் உலகீர்  
ஊனேயும் உடலழியா தூழிதொறும் ஓங்கும்  
உத்தமசித் தியைப்பெறுவீர் சத்தியம்சொன் னேனே.  
  
**15.** சத்தியவே தாந்தமெலாம் சித்தாந்த மெல்லாம்   
தனித்தனிமேல் உணர்ந்துணர்ந்தும் தனையுணர்தற் கரிதாய்  
நித்தியசிற் சபைநடுவே நிறைந்துநடம் புரியும்  
நித்தபரி பூரணனைச் சித்தசிகா மணியை  
அத்தகையோர் பெரும்பதியை அருமருந்தை அடியேன்  
ஆவியைஎன் ஆவியிலே அமர்ந்ததயா நிதியைச்  
சித்தியெலாம் எனக்களித்த சிவகதியை உலகீர்  
சிந்தைசெய்து வாழ்த்துமினோ நிந்தைஎலாம் தவிர்ந்தே.  
  
**16.** நிந்தையிலார் நெஞ்சகத்தே நிறைந்தபெருந் தகையை   
நிலையனைத்தும் காட்டியருள் நிலைஅளித்த குருவை  
எந்தையைஎன் தனித்தாயை என்னிருகண் மணியை  
என்உயிரை என்உணர்வை என்அறிவுள் அறிவை  
சிந்தையிலே தனித்தினிக்கும் தெள்ளமுதை அனைத்தும்  
செய்யவல்ல தனித்தலைமைச் சிவபதியை உலகீர்  
முந்தைமல இருட்டொழிய முன்னுமினோ கரண  
முடுக்கொழித்துக் கடைமரண நடுக்கொழித்து முயன்றே.  
  
**17.** முயன்றுலகில் பயன்அடையா மூடமதம் அனைத்தும்   
முடுகிஅழிந் திடவும்ஒரு மோசமும்இல் லாதே  
இயன்றஒரு சன்மார்க்கம் எங்குநிலை பெறவும்  
எம்மிறைவன் எழுந்தருளல் இதுதருணம் கண்டீர்  
துயின்றுணர்ந்தே எழுந்தவர்போல் இறந்தவர்கள் எல்லாம்  
தோன்றஎழு கின்றதிது தொடங்கிநிகழ்ந் திடும்நீர்  
பயின்றறிய விரைந்துவம்மின் படியாத படிப்பைப்  
படித்திடலாம் உணர்ந்திடலாம் பற்றிடலாம் சுகமே.  
  
**18.** சுகமறியீர் துன்பம்ஒன்றே துணிந்தறிந்தீர் உலகீர்   
சூதறிந்தீர் வாதறிந்தீர் தூய்மையறிந் திலிரே  
இகம்அறியீர் பரம்அறியீர் என்னேநுங் கருத்தீ  
தென்புரிவீர் மரணம்வரில் எங்குறுவீர் அந்தோ  
அகமறிந்தீர்359 அனகமறிந் தழியாத ஞான  
அமுதவடி வம்பெறலாம் அடைந்திடுமின் ஈண்டே  
முகமறியார் போலிருந்தீர் என்னைஅறி யீரோ  
முத்தரெலாம் போற்றும்அருட் சித்தர்மகன் நானே.  
  
**19.** நான்உரைக்கும் வார்த்தைஎலாம் நாயகன்றன் வார்த்தை   
நம்புமினோ நமரங்காள் நற்றருணம் இதுவே  
வான்உரைத்த மணிமன்றில் நடம்புரிஎம் பெருமான்  
வரவெதிர்கொண் டவன்அருளால் வரங்களெலாம் பெறவே  
தேன்உரைக்கும் உளம்இனிக்க எழுகின்றேன் நீவீர்  
தெரிந்தடைந்தென் உடன்எழுமின் சித்திபெறல் ஆகும்  
ஏனுரைத்தேன் இரக்கத்தால் எடுத்துரைத்தேன் கண்டீர்  
யானடையும் சுகத்தினைநீர் தான்அடைதல் குறித்தே.  
  
**20.** குறித்துரைக்கின் றேன்இதனைக் கேண்மின் இங்கே வம்மின்   
கோணும்மனக் குரங்காலே நாணுகின்ற உலகீர்  
வெறித்தஉம்மால் ஒருபயனும் வேண்டுகிலேன் எனது  
மெய்யுரையைப் பொய்யுரையாய் வேறுநினை யாதீர்  
பொறித்தமதம் சமயம்எலாம் பொய்பொய்யே அவற்றில்  
புகுதாதீர் சிவம்ஒன்றே பொருள்எனக்கண் டறிமின்  
செறித்திடுசிற் சபைநடத்தைத் தெரிந்துதுதித் திடுமின்  
சித்திஎலாம் இத்தினமே சத்தியம்சேர்ந் திடுமே.  
  
**21.** சேர்ந்திடவே ஒருப்படுமின் சமரசசன் மார்க்கத்   
திருநெறியே பெருநெறியாம் சித்திஎலாம் பெறலாம்  
ஓர்ந்திடுமின் உண்ணுதற்கும் உறங்குதற்கும் உணர்ந்தீர்  
உலகமெலாம் கண்டிடும்ஓர் உளவைஅறிந் திலிரே  
வார்ந்தகடல் உலகறிய மரணம்உண்டே அந்தோ  
மரணம்என்றால் சடம்எனும்ஓர் திரணமும்சம் மதியா  
சார்ந்திடும்அம் மரணமதைத் தடுத்திடலாம் கண்டீர்  
தனித்திடுசிற் சபைநடத்தைத் தரிசனஞ்செய் வீரே.  
  
**22.** செய்தாலும் தீமைஎலாம் பொறுத்தருள்வான் பொதுவில்   
திருநடஞ்செய் பெருங்கருணைத் திறத்தான்அங் கவனை  
மெய்தாவ நினைத்திடுக சமரசசன் மார்க்கம்  
மேவுகஎன் றுரைக்கின்றேன் மேதினியீர் எனைத்தான்  
வைதாலும் வைதிடுமின் வாழ்த்தெனக்கொண் டிடுவேன்  
மனங்கோணேன் மானம்எலாம் போனவழி விடுத்தேன்  
பொய்தான்ஓர் சிறிதெனினும் புகலேன்சத் தியமே  
புகல்கின்றேன் நீவிர்எலாம் புனிதமுறும் பொருட்டே.  
  
**23.** பொருட்டலநும் போகம்எலாம் பொய்யாம்இங் கிதுநான்   
புகலுவதென் நாடொறும் புந்தியிற்கண் டதுவே  
மருட்டுலகீர் இருட்டுலகில் மடிவதழ கலவே  
மரணமிலாப் பெருவாழ்வில் வாழவம்மின் இங்கே  
பொருட்டிறஞ்சேர் சுத்தசிவ சன்மார்க்க நிலையில்  
பொருந்துமின்சிற் சபைஅமுதம் அருந்துமின்அன் புடனே  
அருட்டிறஞ்சேர்ந் தெண்ணியவா றாடுமினோ நும்மை  
அடுப்பவரே அன்றிநின்று தடுப்பவர்மற் றிலையே.  
  
**24.** மற்றறிவோம் எனச்சிறிது தாழ்த்திருப்பீர் ஆனால்   
மரணமெனும் பெரும்பாவி வந்திடுமே அந்தோ  
சற்றும்அதை நும்மாலே தடுக்கமுடி யாதே  
சமரசசன் மார்க்கசங்கத் தவர்கள்அல்லால் அதனை  
எற்றிநின்று தடுக்கவல்லார் எவ்வுலகில் எவரும்  
இல்லைகண்டீர் சத்தியமீ தென்மொழிகொண் டுலகீர்  
பற்றியபற் றனைத்தினையும் பற்றறவிட் டருளம்  
பலப்பற்றே பற்றுமினோ எற்றும்இற வீரே.  
  
**25.** இறந்தவரை எடுத்திடும்போ தரற்றுகின்றீர் உலகீர்   
இறவாத பெருவரம்நீர் ஏன்அடைய மாட்டீர்  
மறந்திருந்தீர் பிணிமூப்பில் சம்மதமோ நுமக்கு  
மறந்தும்இதை நினைக்கில்நல்லோர் மனம்நடுங்கும் கண்டீர்  
சிறந்திடுசன் மார்க்கம்ஒன்றே பிணிமூப்பு மரணம்  
சேராமல் தவிர்த்திடுங்காண் தெரிந்துவம்மின் இங்கே  
பிறந்தபிறப் பிதிற்றானே நித்தியமெய் வாழ்வு  
பெற்றிடலாம் பேரின்பம் உற்றிடலாம் விரைந்தே.  
  
**26.** உற்றமொழி உரைக்கின்றேன் ஒருமையினால் உமக்கே   
உறவன்அன்றிப் பகைவன்என உன்னாதீர் உலகீர்  
கற்றவரும் கல்லாரும் அழிந்திடக்காண் கின்றீர்  
கரணம்எலாம் கலங்கவரும் மரணமும்சம் மதமோ  
சற்றும்இதைச் சம்மதியா தென்மனந்தான் உமது  
தன்மனந்தான் கன்மனமோ வன்மனமோ அறியேன்  
இற்றிதனைத் தடுத்திடலாம் என்னொடும்சேர்ந் திடுமின்  
என்மார்க்கம் இறப்பொழிக்கும் சன்மார்க்கந் தானே.  
  
**27.** சன்மார்க்கப் பெருங்குணத்தார் தம்பதியை என்னைத்   
தாங்குகின்ற பெரும்பதியைத் தனித்தசபா பதியை  
நன்மார்க்கத் தெனைநடத்திச் சன்மார்க்க சங்க  
நடுவிருக்க அருளமுதம் நல்கியநா யகனைப்  
புன்மார்க்கர்க் கறிவரிதாம் புண்ணியனை ஞான  
பூரணமெய்ப் பொருளாகிப் பொருந்தியமா மருந்தை  
அன்மார்க்கம் தவிர்த்தருளி அம்பலத்தே நடஞ்செய்  
அருட்பெருஞ்சோ தியைஉலகீர் தெருட்கொளச்சார் வீரே.  
  
**28.** சார்உலக வாதனையைத் தவிர்த்தவர்உள் ளகத்தே   
சத்தியமாய் அமர்ந்தருளும் உத்தமசற் குருவை  
நேர்உறவே எவராலும் கண்டுகொளற் கரிதாம்  
நித்தியவான் பொருளைஎலா நிலைகளுந்தான் ஆகி  
ஏர்உறவே விளங்குகின்ற இயற்கைஉண்மை தன்னை  
எல்லாம்செய் வல்லபத்தை எனக்களித்த பதியை  
ஓர்உறவென் றடைந்துலகீர் போற்றிமகிழ்ந் திடுமின்  
உள்ளமெலாம் கனிந்துருகி உள்ளபடி நினைந்தே.  
  
  
  
  * * * *  
  
  * 359\. அகமறியீர் - முதற்பதிப்பு, பொ. சு., ச. மு. க.  
  
ஆறாம் திருமுறை / Sixth Thirumurai  
  
##  108\. சமாதி வற்புறுத்தல்  
samāti vaṟpuṟuttal  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** ஆய்உரைத்த அருட்ஜோதி வருகின்ற   
தருணம்இதே அறிமின் என்றே  
வாய்உரைத்த வார்த்தைஎன்றன் வார்த்தைகள்என்  
கின்றார்இம் மனிதர்அந்தோ  
தாய்உரைத்த திருப்பொதுவில் நடம்புரிந்தென்  
உளங்கலந்த தலைவா இங்கே  
நீஉரைத்த திருவார்த்தை எனஅறியார்  
இவர்அறிவின் நிகழ்ச்சி என்னே.  
  
**2.** இறந்தவர்கள் பலரும்இங்கே எழுகின்ற   
தருணம்இதே என்று வாய்மை  
அறந்தழைய உரைக்கின்ற வார்த்தைகள்என்  
வார்த்தைகள்என் றறைகின் றாரால்  
மறந்தசிறி யேன்உரைக்க வல்லேனோ  
எல்லாஞ்செய் வல்லோய் உன்றன்  
சிறந்ததிரு வார்த்தைஎனத் தெரிந்திலர்இம்  
மனிதர்மதித் திறமை என்னே.  
  
**3.** சோற்றாசை யொடுகாமச் சேற்றாசைப்   
படுவாரைத் துணிந்து கொல்லக்  
கூற்றாசைப் படும்எனநான் கூறுகின்ற  
துண்மையினில் கொண்டு நீவீர்  
நேற்றாசைப் பட்டவருக் கின்றருள்வார்  
போலும்அன்றி நினைத்த வாங்கே  
பேற்றாசைக் கருள்புரியும் ஞானசபா  
பதிப்புகழைப் பேசு வீரே.  
  
**4.** தொண்டாளப் பணந்தேடுந் துறையாள   
உலகாளச் சூழ்ந்த காமப்  
பெண்டாளத் திரிகின்ற பேய்மனத்தீர்  
நும்முயிரைப் பிடிக்க நாளைச்  
சண்டாளக் கூற்றுவரில் என்புகல்வீர்  
ஞானசபைத் தலைவன் உம்மைக்  
கொண்டாளக் கருதுமினோ ஆண்டபின்னர்  
இவ்வுலகில் குலாவு வீரே.  
  
**5.** பிறந்தவரை நீராட்டிப் பெருகவளர்த்   
திடுகின்றீர் பேய ரேநீர்  
இறந்தவரைச் சுடுகின்றீர் எவ்வணஞ்சம்  
மதித்தீரோ இரவில் தூங்கி  
மறந்தவரைத் தீமூட்ட வல்லீரால்  
நும்மனத்தை வயிரம் ஆன  
சிறந்தவரை எனப்புகழச் செய்துகொண்டீர்  
ஏன்பிறந்து திரிகின் றீரே.  
  
**6.** அணங்கெழுபே ரோசையொடும் பறையோசை   
பொங்கக்கோ ரணிகொண் டந்தோ  
பிணங்கழுவி எடுத்துப்போய்ச் சுடுகின்றீர்  
இனிச்சாகும் பிணங்க ளேநீர்  
கணங்கழுகுண் டாலும்ஒரு பயனுண்டே  
என்னபயன் கண்டீர் சுட்டே  
எணங்கெழுசாம் பலைக்கண்டீர் அதுபுன்செய்  
எருவுக்கும் இயலா தன்றே.  
  
**7.** குணம்புதைக்க உயிரடக்கம் கொண்டதுசுட்   
டால்அதுதான் கொலையாம் என்றே  
வணம்புதைக்க வேண்டும்என வாய்தடிக்கச்  
சொல்கின்றேன் வார்த்தை கேட்டும்  
பிணம்புதைக்கச் சம்மதியீர் பணம்புதைக்கச்  
சம்மதிக்கும் பேய ரேநீர்  
எணம்புதைக்கத் துயில்வார்நும் பாற்றுயிலற்  
கஞ்சுவரே இழுதை யீரே.  
  
**8.** கட்டாலும் கனத்தாலும் களிக்கின்ற   
பேயுலகீர் கலைசோர்ந் தாரைப்  
பொட்டாலும் துகிலாலும் புனைவித்துச்  
சுடுகின்றீர் புதைக்க நேரீர்  
சுட்டாலும் சுடுமதுகண் டுமதுடம்பு  
துடியாதென் சொல்லீர் நும்மைத்  
தொட்டாலும் தோஷமுறும் விட்டாலும்  
கதியிலைமேல் சூழ்வீர் அன்றே.  
  
**9.** பரன்அளிக்கும் தேகம்இது சுடுவதப   
ராதம்எனப் பகர்கின் றேன்நீர்  
சிரம்நெளிக்கச் சுடுகின்றீர் செத்தவர்கள்  
பற்பலரும் சித்த சாமி  
உரனளிக்க எழுகின்ற திருநாள்வந்  
தடுத்தனஈ துணர்ந்து நல்லோர்  
வரனளிக்கப் புதைத்தநிலை கா­ரோ  
கண்கெட்ட மாட்டி னீரே.  
  
**10.** புலைத்தொழிலே புரிகின்றீர் புண்ணியத்தைக்   
கருங்கடலில் போக விட்டீர்  
கொலைத்தொழிலில் கொடியீர்நீர் செத்தாரைச்  
சுடுகின்ற கொடுமை நோக்கிக்  
கலைத்தொழிலில் பெரியர்உளம் கலங்கினர்அக்  
கலக்கம்எலாம் கடவுள்நீக்கித்  
தலைத்தொழில்செய் சன்மார்க்கம் தலைஎடுக்கப்  
புரிகுவதித் தருணம் தானே.  
  
  
  
ஆறாம் திருமுறை / Sixth Thirumurai  
  
##  109\. உலகப்பேறு  
ulakappēṟu  
  
  
  
  
 கலிவிருத்தம்  
  
  
 திருச்சிற்றம்பலம்  
  
**1.** இன்பால் உலகங்கள் யாவும் விளங்கின   
துன்பால் இறந்தவர் துன்பற்றுத் தோன்றினர்  
அன்பால் அடியவர் ஆடினர் பாடினர்  
என்பால் அருட்பெருஞ் சோதியார் எய்தவே.  
  
**2.** பாம்பெலாம் ஓடின பறவையுட் சார்ந்தன   
தீம்பலா வாழைமாத் தென்னை சிறந்தன  
ஆம்பலன் மென்மேலும் ஆயின என்னுளத்  
தோம்பல்என் அருட்பெருஞ் சோதியார் ஓங்கவே.  
  
**3.** மலங்கழிந் துலகவர் வானவர் ஆயினர்   
வலம்பெறு சுத்தசன் மார்க்கம் சிறந்தது  
பலம்பெறு மனிதர்கள் பண்புளர் ஆயினர்  
நலம்பெறும் அருட்பெருஞ் சோதியார் நண்ணவே.  
  
**4.** முன்னுள மார்க்கங்கள் யாவும் முடிந்தன   
மன்னுள சுத்தசன் மார்க்கம் சிறந்தது  
பன்னுளந் தெளிந்தன பதிநடம் ஓங்கின  
என்னுளத் தருட்பெருஞ் சோதியார் எய்தவே.  
  
**5.** இடம்பெற்ற உயிர்எலாம் விடம்அற்று வாழ்ந்தன   
மடம்பெற்ற மனிதர்கள் மதிபெற்று வாழ்கின்றார்  
திடம்பெற்றே எழுகின்றார் செத்தவர் தினந்தினம்  
நடம்பெற்ற அருட்பெருஞ் சோதியார் நண்ணவே.  
  
**6.** அண்டமும் அகிலமும் அருளர சாட்சியைக்   
கொண்டன ஓங்கின குறைஎலாம் தீர்ந்தன  
பண்டங்கள் பலித்தன பரிந்தென துள்ளத்தில்  
எண்டகும் அருட்பெருஞ் சோதியார் எய்தவே.  
  
**7.** குணங்கள் சிறந்தன குற்றங்கள் அற்றன   
மணங்கள் விளங்கின வாழ்வுகள் ஓங்கின  
பிணங்கள் எலாம்உயிர் பெற்றெழுந் தோங்கின  
இணங்க அருட்பெருஞ் சோதியார் எய்தவே.  
  
**8.** பத்தர்கள் பாடினர் பணிந்துநின் றாடினர்   
முத்தர்கள் மெய்ப்பொருள் முன்னி மகிழ்ந்தனர்  
சித்தர்கள் ஆனந்தத் தெள்ளமு துண்டனர்  
சுத்த அருட்பெருஞ் சோதியார் தோன்றவே.  
  
**9.** ஏழுல கவத்தைவிட் டேறினன் மேனிலை   
ஊழிதோ றூழியும் உயிர்தழைத் தோங்கினன்  
ஆழியான் அயன்முதல் அதிசயித் திடஎனுள்  
வாழிஅ ருட்பெருஞ் சோதியார் மன்னவே.  
  
**10.** இருட்பெரு மலமுழு துந்தவிர்ந் திற்றது   
மருட்பெரும் கன்மமும் மாயையும் நீங்கின  
தெருட்பெருஞ் சித்திகள் சேர்ந்தன என்னுளத்  
தருட்பெருஞ் சோதிஎன் அன்பிற் கலந்ததே.  
  
  
  
ஆறாம் திருமுறை / Sixth Thirumurai  
  
##  110\. தனித் திருஅலங்கல்  
taṉit tirualaṅkal  
  
  
  
  
 ஆன்மநேய ஒருமைப்பாடு  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** எவ்வுயிரும் பொதுஎனக்கண் டிரங்கிஉப   
கரிக்கின்றார் யாவர் அந்தச்  
செவ்வியர்தம் செயல்அனைத்தும் திருவருளின்  
செயல்எனவே தெரிந்தேன் இங்கே  
கவ்வைஇலாத் திருநெறிஅத் திருவாளர்  
தமக்கேவல் களிப்பால் செய்ய  
ஒவ்வியதென் கருத்தவர்சீர் ஓதிடஎன்  
வாய்மிகவும் ஊர்வ தாலோ.  
  
**2.** எத்துணையும் பேதமுறா தெவ்வுயிரும்   
தம்உயிர்போல் எண்ணி உள்ளே  
ஒத்துரிமை உடையவராய் உவக்கின்றார்  
யாவர்அவர் உளந்தான் சுத்த  
சித்துருவாய் எம்பெருமான் நடம்புரியும்  
இடம்எனநான் தெரிந்தேன் அந்த  
வித்தகர்தம் அடிக்கேவல் புரிந்திடஎன்  
சிந்தைமிக விழைந்த தாலோ.  
  
**3.** கருணைஒன்றே வடிவாகி எவ்வுயிரும்   
தம்உயிர்போல் கண்டு ஞானத்  
தெருள்நெறியில் சுத்தசிவ சன்மார்க்கப்  
பெருநீதி செலுத்தா நின்ற  
பொருள்நெறிசற் குணசாந்தப் புண்ணியர்தம்  
திருவாயால் புகன்ற வார்த்தை  
அருள்நெறிவே தாகமத்தின் அடிமுடிசொல்  
வார்த்தைகள்என் றறைவ ராலோ.  
  
  
 சாலையப்பனை வேண்டல்  
  
  
 கொச்சகக் கலிப்பா  
  
**4.** மன்னப்பா மன்றிடத்தே மாநடஞ்செய் அப்பாஎன்   
தன்னப்பா சண்முகங்கொள் சாமியப்பா எவ்வுயிர்க்கும்  
முன்னப்பா பின்னப்பா மூர்த்தியப்பா மூவாத  
பொன்னப்பா ஞானப் பொருளப்பா தந்தருளே.  
  
  
 கட்டளைக் கலித்துறை  
  
**5.** ஆதிஅப் பாநம் அனாதியப் பாநங்கள் அம்மைஒரு   
பாதிஅப் பாநிரு பாதிஅப் பாசிவ பத்தர்அனு  
பூதிஅப் பாநல் விபூதிஅப் பாபொற் பொதுநடஞ்செய்  
சோதிஅப் பாசுயஞ் சோதிஅப் பாஎனைச் சூழ்ந்தருளே.  
  
**6.** அண்டஅப் பாபகி ரண்டஅப் பாநஞ் சணிந்தமணி   
கண்டஅப் பாமுற்றும் கண்டஅப் பாசிவ காமிஎனும்  
ஒண்தவப் பாவையைக் கொண்டஅப் பாசடை ஓங்குபிறைத்  
துண்டஅப் பாமறை விண்டஅப் பாஎனைச் சூழ்ந்தருளே.  
  
**7.** வேலைஅப் பாபடை வேலைஅப் பாபவ வெய்யிலுக்கோர்   
சோலைஅப் பாபரஞ் சோதிஅப் பாசடைத் துன்றுகொன்றை  
மாலைஅப் பாநற் சமரச வேதசன் மார்க்கசங்கச்  
சாலைஅப் பாஎனைத் தந்தஅப் பாவந்து தாங்கிக்கொள்ளே.  
  
**8.** மெச்சிஅப் பாவலர் போற்றப் பொதுவில் விளங்கியஎன்   
உச்சிஅப் பாஎன் னுடையஅப் பாஎன்னை உற்றுப்பெற்ற  
அச்சிஅப் பாமுக்கண் அப்பாஎன் ஆருயிர்க் கானஅப்பா  
கச்சிஅப் பாதங்கக் கட்டிஅப் பாஎன்னைக் கண்டுகொள்ளே.  
  
**9.** எக்கரை யும்மின்றி ஓங்கும் அருட்கடல் என்றுரைக்கோ   
செக்கரை வென்றபொன் என்கோ படிகத் திரளதென்கோ  
திக்கரை அம்பரன் என்கோஎன் உள்ளத்தில் தித்திக்கின்ற  
சக்கரைக் கட்டிஎன் கோநினைத் தான்மன்றில் தாண்டவனே.  
  
**10.** ஒட்டிஎன் கோதறுத் தாட்கொண் டனைநினை ஓங்கறிவாம்   
திட்டிஎன் கோஉயர் சிற்றம் பலந்தனில் சேர்க்கும்நல்ல  
வெட்டிஎன் கோஅருட் பெட்டியில் ஓங்கி விளங்கும்தங்கக்  
கட்டிஎன் கோபொற் பொதுநடஞ் செய்யுமுக் கண்ணவனே.  
  
  
 மாயை நீக்கம்  
  
  
 அறுசீர்க் கழிநெடிலடி ஆசிரிய விருத்தம்  
  
**11.** அருட்பெருங் கடலே என்னை ஆண்டசற் குருவே ஞானப்   
பொருட்பெருஞ் சபையில் ஆடும் பூரண வாழ்வே நாயேன்  
மருட்பெரு மாயை முற்றும் மடிந்தன வினைக ளோடே  
இருட்பெருந் தடையை நீக்கி இரவியும் எழுந்த தன்றே.  
  
**12.** மாணவ நிலைக்கு மேலே வயங்கிய ஒளியே மன்றில்   
தாணவ நடஞ்செய் கின்ற தனிப்பெருந் தலைவ னேஎன்  
கோணவ மாயை எல்லாம் குலைந்தன வினைக ளோடே  
ஆணவ இருளை நீக்கி அலரியும் எழுந்த தன்றே.  
  
**13.** தற்பரம் பொருளே வேதத் தலைநின்ற ஒளியே மோனச்   
சிற்பர சுகமே மன்றில் திருநடம் புரியுந் தேவே  
வற்புறு மாயை எல்லாம் மடிந்தன வினைக ளோடே  
இற்படும் இருளை நீக்கி இரவியும் எழுந்த தன்றே.  
  
  
 சிதம்பரேசன் அருள்  
  
  
 கலி விருத்தம்  
  
**14.** சிற்றறி வுடையநான் செய்த தீமைகள்   
முற்றவும் பொறுத்தருள் முனிந்திடேல் இன்றே  
தெற்றென அருட்பெருஞ் சோதிச் செல்வமும்  
மற்றவும் வழங்குக வரதனே என்றேன்.  
  
**15.** என்றசொல் செவிமடுத் திறையும் அஞ்சிடேல்   
இன்றுனக் கருட்பெருஞ் சோதி ஈந்தனம்  
நன்றுற மகிழ்கஎந் நாளுஞ் சாவுறா  
வென்றியும் அளித்தனம் என்று மேவினான்.  
  
**16.** மேவிஎன் உள்ளகத் திருந்து மேலும்என்   
ஆவியிற் கலந்திவன் அவன்என் றோதும்ஓர்  
பூவியற் பேதமும் போக்கி ஒன்றதாய்த்  
தேவியற் புரிந்தனன் சிதம்ப ரேசனே.  
  
  
 போற்றிச் சந்த விருத்தம்  
  
  
 சந்த விருத்தம்  
  
**17.** போற்றி நின்அருள் போற்றி நின்பொது   
போற்றி நின்புகழ் போற்றி நின்உரு  
போற்றி நின்இயல் போற்றி நின்நிலை  
போற்றி நின்நெறி போற்றி நின்சுகம்  
போற்றி நின்உளம் போற்றி நின்மொழி  
போற்றி நின்செயல் போற்றி நின்குணம்  
போற்றி நின்முடி போற்றி நின்நடு  
போற்றி நின்அடி போற்றி போற்றியே.  
  
**18.** போற்றி நின்இடம் போற்றி நின்வலம்   
போற்றி நின்நடம் போற்றி நின்நலம்  
போற்றி நின்திறம் போற்றி நின்தரம்  
போற்றி நின்வரம் போற்றி நின்கதி  
போற்றி நின்கலை போற்றி நின்பொருள்  
போற்றி நின்ஒளி போற்றி நின்வெளி  
போற்றி நின்தயை போற்றி நின்கொடை  
போற்றி நின்பதம் போற்றி போற்றியே.  
  
**19.** போற்று கின்றஎன் புன்மை யாவையும்   
பொறுத்த நின்பெரும் பொறுமை போற்றிஎன்  
ஆற்று வேன்உனக் கறிகி லேன்எனக்  
கறிவு தந்தபே ரறிவ போற்றிவான்  
காற்று நீடழல் ஆதி ஐந்துநான்  
காணக் காட்டிய கருத்த போற்றிவன்  
கூற்று தைத்துநீத் தழிவி லாஉருக்  
கொள்ள வைத்தநின் கொள்கை போற்றியே.  
  
  
 பாடமும் படிப்பும்  
  
  
 எண்சீர்க் கழிநெடிலடி ஆசிரிய விருத்தம்  
  
**20.** அம்பலம் சேர்ந்தேன் எம்பலம் ஆர்ந்தேன்   
அப்பனைக் கண்டேன் செப்பமுட் கொண்டேன்  
உம்பர் வியப்ப இம்பர் இருந்தேன்  
ஓதா துணர்ந்தேன் மீதானம் உற்றேன்  
நம்பிடில் அணைக்கும் எம்பெரு மானை  
நாயகன் தன்னைத் தாயவன் தன்னைப்  
பம்புறப் பாடிப் படிக்கின்றேன் மேலும்  
படிப்பேன் எனக்குப் படிப்பித்த வாறே.  
  
**21.** கள்ளத்தை அற்ற உள்ளத்தைப் பெற்றேன்   
கன்றிக் கனிந்தே மன்றில் புகுந்தேன்  
தெள்ளத் தெளிந்த வெள்ளத்தை உண்டேன்  
செய்வகை கற்றேன் உய்வகை உற்றேன்  
அள்ளக் குறையா வள்ளற் பொருளை  
அம்பலச் சோதியை எம்பெரு வாழ்வை  
பள்ளிக்குட் பாடிப் படிக்கின்றேன் மேலும்  
படிப்பேன் எனக்குப் படிப்பித்த வாறே.  
  
**22.** காட்டைக் கடந்தேன் நாட்டை அடைந்தேன்   
கவலை தவிர்ந்தேன் உவகை மிகுந்தேன்  
வீட்டைப் புகுந்தேன் தேட்டமு துண்டேன்  
வேதாக மத்தின் விளைவெலாம் பெற்றேன்  
ஆட்டைப் புரிந்தே அம்பலத் தோங்கும்  
ஐயர் திருவடிக் கானந்த மாகப்  
பாட்டைப் படித்தேன் படிக்கின்றேன் மேலும்  
படிப்பேன் எனக்குப் படிப்பித்த வாறே.  
  
  
 பாட்டும் திருத்தமும்  
  
  
 அறுசீர்க் கழிநெடிலடி ஆசிரிய விருத்தம்  
  
**23.** தேன்பாடல் அன்புடையார் செயப்பொதுவில் நடிக்கின்ற சிவமே ஞானக்   
கான்பாடிச் சிவகாம வல்லிமகிழ் கின்றதிருக் கணவா நல்ல  
வான்பாட மறைபாட என்னுளத்தே வயங்குகின்ற மன்னா நின்னை  
யான்பாட நீதிருத்த என்னதவஞ் செய்தேனோ எந்தாய் எந்தாய்.  
  
**24.** ஆன்பாலும் நறுந்தேனும் சர்க்கரையும் கூட்டியதெள் ளமுதே என்றன்   
ஊன்பாலும் உளப்பாலும் உயிர்ப்பாலும் ஒளிர்கின்ற ஒளியே வேதம்  
பூம்பாடல் புனைந்தேத்த என்னுளத்தே ஆடுகின்ற பொன்னே நின்னை  
யான்பாட நீதிருத்த என்னதவஞ் செய்தேனோ எந்தாய் எந்தாய்.  
  
  
 அம்பலத்தரசே அபயம்  
  
  
 எழுசீர்க் கழிநெடிலடி ஆசிரிய விருத்தம்  
  
**25.** பொருட்பெருந் தனிமெய்ப் போகமே என்னைப்   
புறத்தினும் அகத்தினும் புணர்ந்த  
தெருட்பெருஞ் சிவமே சுத்தசன் மார்க்கச்  
செல்வமே நான்பெற்ற சிறப்பே  
மருட்பெருங் கடலைக் கடத்திஎன் தன்னை  
வாழ்வித்த என்பெரு வாழ்வே  
அருட்பெருஞ் சோதி அம்பலத் தரசே  
அம்மையே அப்பனே அபயம்.  
  
**26.** பொருட்பெரு மறைகள் அனந்தம்ஆ கமங்கள்   
புகலும்ஓர் அனந்தம்மேற் போந்த  
தெருட்பெரு வெளிமட் டளவிலாக் காலம்  
தேடியும் காண்கிலாச் சிவமே  
மருட்பெரும் பகைதீர்த் தென்னைஆட் கொண்ட  
வள்ளலே தெள்ளிய அமுதே  
அருட்பெருஞ் சோதி அம்பலத் தரசே  
அம்மையே அப்பனே அபயம்.  
  
**27.** பொருட்பெருஞ் சுடர்செய் கலாந்தயோ காந்தம்   
புகன்றபோ தாந்த நாதாந்தம்  
தெருட்பெரு வேதாந் தம்திகழ் சித்தாந்  
தத்தினும் தித்திக்கும் தேனே  
மருட்பெரு இருளைத் தீர்த்தெனை வளர்க்கும்  
மாபெருங் கருணையா ரமுதே  
அருட்பெருஞ் சோதி அம்பலத் தரசே  
அம்மையே அப்பனே அபயம்.  
  
  
 அருட்பெருஞ்சோதி அபயம்  
  
  
 நேரிசை வெண்பா  
  
**28.** அருட்பெருஞ் சோதி அபயம் அபயம்   
அருட்பெருஞ் சோதி அபயம் - அருட்பெருஞ்  
சோதி அபயம்சிற் சோதி அபயம்பொற்  
சோதி அபயம் துணை.  
  
**29.** துணைவா அபயம் துயர்அகல என்பால்   
அணைவா அபயம் அபயம் - பணைவாய்  
வடலா அபயம் வரதா அபயம்  
நடநாய காஅபயம் நான்.  
  
**30.** நானாகித் தானாய் நடித்தருள்கின் றாய்அபயம்   
தேனாய் இனிக்கும் சிவஅபயம் - வானாடு  
மெய்யா அபயம் விமலா அபயமென்றன்  
ஐயா அபயமப யம்.  
  
**31.** அபயம் பதியே அபயம் பரமே   
அபயம் சிவமே அபயம் - உபய  
பதத்திற் கபயம் பரிந்தென்உளத் தேநல்  
விதத்தில் கருணை விளை.  
  
**32.** கருணா நிதியே அபயம் கனிந்த   
அருணா டகனே அபயம் - மருணாடும்  
உள்ளக் கவலை ஒழிப்பாய்என் வன்மனத்துப்  
பொள்ளற் பிழைகள் பொறுத்து.  
  
  
 எண்சீர்க் கழிநெடிலடி ஆசிரிய விருத்தம்  
  
**33.** இணக்கறியீர் இதம்அறியீர் இருந்தநிலை அறியீர்   
இடம்அறியீர் தடம்அறியீர் இவ்வுடம்பை எடுத்த  
கணக்கறியீர் வழக்கறியீர் அம்பலத்தே மாயைக்  
கலக்கம்அற நடிக்கின்ற துலக்கம்அறி வீரோ  
பிணக்கறிவீர் புரட்டறிவீர்348 பிழைசெயவே அறிவீர்  
பேருணவைப் பெருவயிற்றுப் பிலத்தில்இட அறிவீர்  
மணக்கறியே பிணக்கறியே வறுப்பேபேர்ப் பொரிப்பே  
வடைக்குழம்பே சாறேஎன் றடைக்க அறிவீரே.  
  
**34.** உழக்கறியீர் அளப்பதற்கோர் உளவறியீர் உலகீர்   
ஊர்அறியீர் பேர்அறியீர் உண்மைஒன்றும் அறியீர்  
கிழக்கறியீர் மேற்கறியீர் அம்பலத்தே மாயைக்  
கேதம்அற நடிக்கின்ற பாதம்அறி வீரோ  
வழக்கறிவீர் சண்டையிட்டே வம்பளக்க அறிவீர்  
வடிக்கும்முன்னே சோறெடுத்து வயிற்றடைக்க அறிவீர்  
குழக்கறியே349 பழக்கறியே கூட்டுவர்க்கக் கறியே  
குழம்பேசா றேஎனவும் கூறஅறி வீரே.  
  
  
 அறுசீர்க் கழிநெடிலடி ஆசிரிய விருத்தம்  
  
**35.** உணிக்கும் மூட்டுக்கும் கொதுகுக்கும் பேனுக்கும் உவப்புறப் பசிக்கின்றீர்   
துணிக்கும் காசுக்கும் சோற்றுக்கும் ஊர்தொறும் சுற்றிப்போய் அலைகின்றீர்  
பிணிக்கும் பீடைக்கும் உடலுளம் கொடுக்கின்றீர் பேதையீர் நல்லோர்கள்  
பணிக்கும் வேலைசெய் துண்டுடுத் தம்பலம் பரவுதற் கிசையீரே.  
  
**36.** மழவுக்கும் ஒருபிடிசோ றளிப்பதன்றி இருபிடிஊண் வழங்கில் இங்கே   
உழவுக்கு முதல்குறையும் எனவளர்த்தங் கவற்றைஎலாம் ஓகோ பேயின்  
விழவுக்கும் புலால்உண்ணும் விருந்துக்கும் மருந்துக்கும் மெலிந்து மாண்டார்  
இழவுக்கும் இடர்க்கொடுங்கோல் இறைவரிக்கும் கொடுத்திழப்பர் என்னே என்னே.  
  
**37.** கடுகாட்டுக் கறிக்கிடுக தாளிக்க எனக்கழறிக் களிக்கா நின்ற   
சுடுகாட்டுப் பிணங்காள்இச் சுகமனைத்தும் கணச்சுகமேசொல்லக் கேண்மின்  
முடுகாட்டுக் கூற்றுவரும் சாவீரால் சாவதற்கு முன்னே நீவீர்  
இடுகாட்டுப்பிணங்கண்டால் ஏத்துமினோ எமையும்இவ்வா றிடுகஎன்றே.  
  
**38.** மதிப்பாலை அருட்பாலை ஆனந்தப் பாலைஉண்ண மறந்தார் சில்லோர்   
விதிப்பாலை அறியேம்தாய்ப் பாலைஉண்டு கிடந்தழுது விளைவிற் கேற்பக்  
கொதிப்பாலை உணர்வழிக்கும் குடிப்பாலை மடிப்பாலைக் குடிப்பார்அந்தோ  
துதிப்பாலை அருள்தருநம் தேவசிகா மணித்தேவைத் துதியார் அன்றே.  
  
  
 எழுசீர்க் கழிநெடிலடி ஆசிரிய விருத்தம்  
  
**39.** சிரிப்பிலே பொழுது கழிக்கும்இவ் வாழ்க்கைச்   
சிறியவர் சிந்தைமாத் திரமோ  
பொருப்பிலே தவஞ்செய் பெரியர்தம் மனமும்  
புளிப்பிலே துவர்ப்பிலே உவர்ப்புக்  
கரிப்பிலே கொடிய கயப்பிலே கடிய  
கார்ப்பிலே கார்ப்பொடு கலந்த  
எரிப்பிலே புகுவ தன்றிஎள் அளவும்  
இனிப்பிலே புகுகின்ற திலையே.  
  
  
 கலிநிலைத்துறை  
  
**40.** பூவார் கொன்றைச் செஞ்சடை யாளர் புகழாளர்   
ஈவார் போல்வந் தென்மனை புக்கார் எழில்காட்டி  
தேவார் தில்லைச் சிற்சபை மேவும் திருவாளர்  
ஆவா என்றார் என்னடி அம்மா அவர்சூதே.  
  
  
 எழுசீர்க் கழிநெடிலடி ஆசிரிய விருத்தம்  
  
**41.** நல்வினை சிறிதும் நயந்திலேன் என்பாள்   
நான்செயத் தக்கதே தென்பாள்  
செல்வினை ஒன்றுந் தெரிந்திலன் ஐயோ  
தெய்வமே தெய்வமே என்பாள்  
வெல்வினை மன்றில் நடம்புரி கின்றார்  
விருப்பிலர் என்மிசை என்பாள்  
வல்வினை உடையேன் என்றுளம் பதைப்பாள்  
வருந்துவாள் நான்பெற்ற மகளே.  
  
  
 எண்சீர்க் கழிநெடிலடி ஆசிரிய விருத்தம்  
  
**42.** நாதரருட் பெருஞ்சோதி நாயகர்என் தனையே   
நயந்துகொண்ட தனித்தலைவர் ஞானசபா பதியார்  
வாதநடம் புரிகருணை மாநிதியார் வரதர்  
வள்ளல்எலாம் வல்லவர்மா நல்லவர்என் இடத்தே  
காதலுடன் வருகின்றார் என்றுபர நாதம்  
களிப்புறவே தொனிக்கின்ற தந்தரதுந் துபிதான்  
ஏதமற முழங்குகின்ற தென்றுசொல்லிக் கொண்டே  
எழுகின்றாள் தொழுகின்றாள் என்னுடைய மகளே.  
  
  
 அறுசீர்க் கழிநெடிலடி ஆசிரிய விருத்தம்  
  
**43.** அன்பாடு திருப்பொதுவில் ஆடுகின்ற அடிமேல் ஆணை   
என்பாடென் றிலைஎன்னால் துரும்பும் அசைத் திடமுடியா திதுகால் தொட்டுப்  
பொன்பாடெவ் விதத்தானும் புரிந்துகொண்டு நீதானே புரத்தல் வேண்டும்  
உன்பாடு நான்உரைத்தேன் நீஇனிச்சும் மாஇருக்க ஒண்ணா தண்ணா.  
  
**44.** முன்பாடு பின்பயன்தந் திடும்எனவே உரைக்கின்றோர் மொழிகள் எல்லாம்   
இன்பாடும் இவ்வுலகில் என்னறிவில் இலைஅதனால் எல்லாம் வல்லோய்  
அன்பாடு திருப்பொதுவில் ஆடுகின்றோய் அருட்சோதி அளித்துக் காத்தல்  
உன்பாடு நான்உரைத்தேன் எனக்கொருபா டுண்டோநீ உரைப்பாய் அப்பா.  
  
**45.** உன்ஆணை உன்னைவிட உற்றதுணை வேறிலைஎன் உடையாய் அந்தோ   
என்நாணைக் காத்தருளி இத்தினமே அருட்சோதி ஈதல் வேண்டும்  
அந்நாள்நை யாதபடி அருள்புரிந்த பெருங்கருணை அரசே என்னை  
முன்னாள்நின் அடியவன்என் றுலகறிந்த இந்நாள்என் மொழிந்தி டாதே.  
  
**46.** தூங்காதே விழித்திருக்கும் சூதறிவித் தெனைஆண்ட துரையே என்னை   
நீங்காதே என்னுயிரில் கலந்துகொண்ட பதியேகால் நீட்டிப் பின்னே  
வாங்காதே விரைந்திவண்நீ வரல்வேண்டும் தாழ்த்திடில்என் மனந்தான் சற்றும்  
தாங்காதே இதுநினது தனித்ததிரு வுளமறிந்த சரிதம் தானே.  
  
**47.** இயங்காளி புலிகரடி எனப்பெயர்கேட் டுளம்நடுங்கி இருந்தேன் ஊரில்   
சயங்காளிக் கோயிலைக்கண் டஞ்சிமனம் தழுதழுத்துத் தளர்ந்தேன் இந்தப்  
பயங்காளிப் பயல்போலப் பயந்தவர்கள் எங்குளர்காண் பதியே என்னை  
வயங்காளில் ஒருவன்என நினையேல்கைப் பிள்ளைஎன மதித்தி டாயே.  
  
**48.** சிறுசெயலைச் செயும்உலகச் சிறுநடையோர் பலபுகலத் தினந்தோ றுந்தான்   
உறுசெயலை அறியாஇச் சிறுபயலைப் பிடித்தலைத்தல் உவப்போ கண்டாய்  
தெறுசெயலைத் தவிர்த்தெல்லாச் சித்தியும்பெற் றிடஅழியாத் தேகன் ஆகப்  
பெறுசெயலை எனக்களித்தே மறுசெயலைப் புரிகஎனைப் பெற்ற தேவே.  
  
  
 கலிநிலைத்துறை  
  
**49.** அங்கே உன்றன் அன்பர்கள் எல்லாம் அமர்கின்றார்   
இங்கே நீதான் என்னள வின்னும் இரங்காயேல்  
எங்கே போகேன் யாரொடு நோகேன் எதுசெய்கேன்  
செங்கேழ் வேணித் திங்கள் அணிந்தருள் சிவனேயோ.  
  
**50.** ஈயோ டுறழும் சிறியேன் அளவில் எந்தாய்நின்   
சேயோ டுறழும் பேரருள் வண்ணத் திருவுள்ளம்  
காயோ பழமோ யாதோ அறியேன் கவல்கின்றேன்  
தீயோ டுறழும் திருவருள் வடிவச் சிவனேயோ.  
  
  
 அறுசீர்க் கழிநெடிலடி ஆசிரிய விருத்தம்  
  
**51.** உடைய நாயகன் பிள்ளைநான் ஆகில்எவ் வுலகமும் ஒருங்கின்பம்   
அடைய நான்அருட் சோதிபெற் றழிவிலா யாக்கைகொண் டுலகெல்லாம்  
மிடைய அற்புதப் பெருஞ்செயல் நாடொறும் விளைத்தெங்கும் விளையாடத்  
தடைய தற்றநல் தருணம்இத் தருணமாத் தழைக்கஇத் தனியேற்கே.  
  
**52.** கோது கொடுத்த மனச்சிறியேன் குற்றம் குணமாக் கொண்டேஇப்   
போது கொடுத்த நின்அருளாம் பொருளை நினைக்கும் போதெல்லாம்  
தாது கொடுத்த பெருங்களிப்பும் சாலா தென்றால் சாமிநினக்  
கேது கொடுப்பேன் கேட்பதன்முன் எல்லாம் கொடுக்க வல்லாயே.  
  
**53.** கன்றுடைய பசுப்போலே கசிந்துருகும் அன்பரெலாம் காணக் காட்டும்   
என்றுடைய நாயகனே எல்லாஞ்செய் வல்லவனே இலங்குஞ் சோதி  
மன்றுடைய மணவாளா மன்னவனே என்னிருகண் மணியே நின்னை  
அன்றுடையேன் இன்றுவிடேன் ஆணைஉன்மேல் ஆணைஉன்மேல் ஆணை ஐயா.  
  
**54.** திருநி லைத்துநல் அருளொடும் அன்பொடும் சிறப்பொடும் செழித்தோங்க   
உருநி லைத்திவண் மகிழ்வொடு வாழ்வுற உவந்துநின் அருள்செய்வாய்  
இருநி லத்தவர் இன்புறத் திருவருள் இயல்வடி வொடுமன்றில்  
குருநி லைத்தசற் குருஎனும் இறைவநின் குரைகழற் பதம்போற்றி.  
  
**55.** குற்றம் புரிதல் எனக்கியல்பே குணமாக் கொள்ளல் உனக்கியல்பே   
சிற்றம் பலவா இனிச்சிறியேன் செப்பும் முகமன் யாதுளது  
தெற்றென் றடியேன் சிந்தைதனைத் தெளிவித் தச்சந் துயர்தீர்த்தே  
இற்றைப் பொழுதே அருட்சோதி ஈக தருணம் இதுவாமே.  
  
**56.** அருளா ரமுதே என்னுடைய அன்பே என்றன் அறிவேஎன்   
பொருளாய் அகத்தும் புறத்தும்என்னைப் புணர்ந்த கருணைப் பொருப்பேமெய்த்  
தெருளாம் ஒளியே வெளியாகச் சிற்றம் பலத்தே நடிக்கின்றோய்  
இருளா யினஎல் லாம்தவிர்த்தென் எண்ணம் முடிப்பாய் இப்போதே.  
  
**57.** மந்திரம் அறியேன் மற்றை மணிமருந் தறியேன் வேறு   
தந்திரம் அறியேன் எந்தத் தகவுகொண் டடைவேன் எந்தாய்  
இந்திரன் முதலாம் தேவர் இறைஞ்சப்பொன் மன்றில் வேணிச்  
சந்திரன் ஆட இன்பத் தனிநடம் புரியும் தேவே.  
  
**58.** கருணைக் கடலே அதில்எழுந்த கருணை அமுதே கனியமுதில்   
தருணச் சுவையே சுவைஅனைத்தும் சார்ந்த பதமே தற்பதமே  
பொருண்மெய்ப் பரமே சிதம்பரமாம் பொதுவில் நடிக்கும் பரம்பரமே  
தெருண்மெய்க் கருத்தில் கலந்தெனையும் சித்தி நிலைகள் தெரித்தருளே.  
  
**59.** கலக்கம் அற்றுநான் நின்றனைப் பாடியே களிக்கின்ற நாள்எந்நாள்   
இலக்கம் உற்றறிந் திடஅருள் புரிகுவாய் எந்தைஇவ் விரவின்கண்  
துலக்க முற்றசிற் றம்பலத் தாடுமெய்ச் சோதியே சுகவாழ்வே  
அலக்கண் அற்றிடத் திருவருள் புரியும்என் அப்பனே அடியேற்கே.  
  
  
 கட்டளைக் கலிப்பா  
  
**60.** பண்டு நின்திருப் பாதம லரையே   
பாடி யாடிய பத்திமை யோரைப்போல்  
தொண்டு கொண்டெனை ஆண்டனை இன்றுதான்  
துட்டன் என்றுது ரத்திடல் நன்றுகொல்  
குண்டு நீர்க்கடல் சூழுல கத்துளோர்  
குற்றம் ஆயிரங் கோடிசெய் தாலும்முன்  
கொண்டு பின்குலம் பேசுவ ரோஎனைக்  
குறிக்கொள் வாய்எண் குணந்திகழ் வள்ளலே.  
  
  
 எழுசீர்க் கழிநெடிலடி ஆசிரிய விருத்தம்  
  
**61.** கண்ணெலாம் நிரம்பப் பேரொளி காட்டிக்   
கருணைமா மழைபொழி முகிலே  
விண்ணெலாம் நிறைந்த விளக்கமே என்னுள்  
மேவிய மெய்ம்மையே மன்றுள்  
எண்ணெலாம் கடந்தே இலங்கிய பதியே  
இன்றுநீ ஏழையேன் மனத்துப்  
புண்ணெலாம் தவிர்த்துப் பொருளெலாம் கொடுத்துப்  
புகுந்தென துளங்கலந் தருளே.  
  
**62.** அன்பிலேன் எனினும் அறிவிலேன் எனினும்   
அன்றுவந் தாண்டனை அதனால்  
துன்பிலேன் எனஇவ் வுலகெலாம் அறியச்  
சொல்லினேன் சொல்லிய நானே  
இன்பிலேன் எனஇன் றுரைத்திடல் அழகோ  
எனைஉல கவமதித் திடில்என்  
என்பிலே கலந்தாய் நினக்கும்வந் திடுமே  
எய்துக விரைந்தென திடத்தே.  
  
  
 கட்டளைக் கலித்துறை  
  
**63.** வான்வேண்டு சிற்றம் பலத்தே வயங்கி வளரமுதத்   
தேன்வேண்டி னேன்இத் தருணத் தருள்செய்க செய்திலையேல்  
ஊன்வேண்டும் என்னுயிர் நீத்துநின் மேற்பழி யோவிளைப்பேன்  
நான்வேண்டு மோபழி தான்வேண்டு மோசொல்க நாயகனே.  
  
  
 எழுசீர்க் கழிநெடிலடி ஆசிரிய விருத்தம்  
  
**64.** செவ்வணத் தவரும் மறையும்ஆ கமமும்   
தேவரும் முனிவரும் பிறரும்  
இவ்வணத் ததுஎன் றறிந்திடற் கரிதாம்  
எந்தைநின் திருவருள் திறத்தை  
எவ்வணத் தறிவேன் எங்ஙனம் புகல்வேன்  
என்தரத் தியலுவ தேயோ  
ஒவ்வணத் தரசே எனக்கென இங்கோர்  
உணர்ச்சியும் உண்டுகொல் உணர்த்தே.  
  
**65.** உணர்ந்துணர்ந் தாங்கே உணர்ந்துணர்ந் துணரா   
உணர்ந்தவர் உணர்ச்சியான் நுழைந்தே  
திணர்ந்தனர் ஆகி வியந்திட விளங்கும்  
சிவபதத் தலைவநின் இயலைப்  
புணர்ந்தநின் அருளே அறியும்நான் அறிந்து  
புகன்றிடும் தரஞ்சிறி துளனோ  
கொணர்ந்தொரு பொருள்என் கரங்கொளக் கொடுத்த  
குருஎனக் கூறல்என் குறிப்பே.  
  
  
 எண்சீர்க் கழிநெடிலடி ஆசிரிய விருத்தம்  
  
**66.** அயலறியேன் நினதுமலர் அடிஅன்றிச் சிறிதும்   
அம்பலத்தே நிதம்புரியும் ஆனந்த நடங்கண்  
டுயலறியேன் எனினும்அது கண்டுகொளும் ஆசை  
ஒருகடலோ எழுகடலோ உரைக்கவொணா துடையேன்  
மயலறியா மனத்தமர்ந்த மாமணியே மருந்தே  
மதிமுடிஎம் பெருமான்நின் வாழ்த்தன்றி மற்றோர்  
செயலறியேன் எனக்கருளத் திருவுளஞ்செய் திடுவாய்  
திருஎழுத்தைந் தாணைஒரு துணைசிறிதிங் கிலனே.  
  
**67.** கொழுந்தேனும் செழும்பாகும் குலவுபசும் பாலும்   
கூட்டிஉண்டாற் போல்இனிக்குங் குணங்கொள்சடைக் கனியே  
தொழுந்தேவ மடந்தையர்க்கு மங்கலநாண் கழுத்தில்  
தோன்றவிடம் கழுத்தினுளே தோன்றநின்ற சுடரே  
எழுந்தேறும் அன்பருளத் தேற்றுதிரு விளக்கே  
என்உயிர்க்குத் துணையேஎன் இருகண்ணுள் மணியே  
அழுந்தேற அறியாதென் அவலநெஞ்சம் அந்தோ  
அபயம்உனக் கபயம்எனை ஆண்டருள்க விரைந்தே.  
  
**68.** என்னால்ஓர் துரும்பும்அசைத் தெடுக்கமுடி யாதே   
எல்லாஞ்செய் வல்லவன்என் றெல்லாரும் புகலும்  
நின்னால்இவ் வுலகிடைநான் வாழ்கின்றேன் அரசே  
நின்அருள்பெற் றழியாத நிலையைஅடைந் திடஎன்  
தன்னால்ஓர் சுதந்தரமும் இல்லைகண்டாய் நினது  
சகலசுதந் தரத்தைஎன்பால் தயவுசெயல் வேண்டும்  
பின்நாள்என் றிடில்சிறிதும் தரித்திருக்க மாட்டேன்  
பேராணை உரைத்தேன்என் பேராசை இதுவே.  
  
**69.** இச்சைஎலாம் புகன்றேன்என் இலச்சைஎலாம் விடுத்தேன்   
இனிச்சிறிதும் தரியேன்இங் கிதுதருணத் தடைந்தே  
அச்சைஎலாம் வெளிப்படுத்தி அச்சம்எலாம் அகற்றி  
அருட்சோதித் தனிஅரசே ஆங்காங்கும் ஓங்க  
விச்சைஎலாம் எனக்களித்தே அவிச்சைஎலாம் தவிர்த்து  
மெய்யுறஎன் னொடுகலந்து விளங்கிடுதல் வேண்டும்  
பச்சைஎலாம் செம்மைஎலாம் பொன்மைஎலாம் படர்ந்த  
படிகமணி விளக்கேஅம் பலம்விளங்கும் பதியே.  
  
**70.** தருவகைஇத் தருணம்நல்ல தருணம்இதில் எனக்கே   
தனித்தஅருட் பெருஞ்சோதி தந்தருள்க இதுதான்  
ஒருவகைஈ திலைஎனில்வே றொருவகைஎன் னுடைய  
உடல்உயிரை ஒழித்திடுக உவப்பினொடே இந்த  
இருவகையும் சம்மதமே திருவடிசாட் சியதாய்  
இயம்பினன்என் இதயம்உன்றன் இதயம்அறிந் ததுவே  
அருவகையோ உருவகையும் ஆகிஎன்னுள் அமர்ந்தாய்  
அம்மேஎன் அப்பாஎன் அய்யாஎன் அரசே.  
  
**71.** வருமுன் வந்ததாக் கொள்ளுதல் எனக்கு   
வழக்கம் வள்ளல்நீ மகிழ்ந்தருட் சோதி  
தருமுன் தந்தனை என்றிருக் கின்றேன்  
தந்தை நீதரல் சத்தியம் என்றே  
குருமுன் பொய்யுரை கூறலேன் இனிஇக்  
குவலை யத்திடைக் கவலையைத் தரியேன்  
திருமுன் விண்ணப்பம் செய்தனன் கருணை  
செய்க வாழ்கநின் திருவருட் புகழே.  
  
**72.** வினைத்தடைதீர்த் தெனைஆண்ட மெய்யன்மணிப் பொதுவில்   
மெய்ஞ்ஞான நடம்புரிந்து விளங்குகின்ற விமலன்  
எனைத்தனிவைத் தருளொளிஈந் தென்னுள்இருக் கின்றான்  
எல்லாஞ்செய் வல்லசித்தன் இச்சையருட் சோதி  
தினைத்தனைபெற் றவரேனும் சாலுமுன்னே உலகில்  
செத்தவர்கள் எல்லாரும் திரும்பவரு கென்று  
நினைத்தவுடன் எதிர்வந்து நிற்பர்கண்டாய் எனது  
நெஞ்சேநீ அஞ்சேல்உள் அஞ்சேல்அஞ் சேலே.  
  
  
 குறட்டாழிசை  
  
**73.** அணியே எனதுமெய் யறிவே பொதுவளர் அரசே திருவளர் அமுதே   
இனிதருள் வாய்இது தருணம் அமுதரு ளாய்இது தருணம்  
மணியே எனதுகண் மணியே பொதுவளர் மதியே திருவருண் மதியே  
அருள்புரி வாய்இது தருணம் அருள்புரி வாய்இது தருணம்.  
  
  
 நேரிசை வெண்பா  
  
**74.** இதுவே தருணம் எனைஅணைதற் கிங்கே   
பொதுவே நடிக்கும் புனிதா - விதுவேய்ந்த  
சென்னியனே சுத்த சிவனே உனக்கடியேன்  
அன்னியனே அல்லேன் அறிந்து.  
  
  
 கலித்துறை  
  
**75.** ஆதி யேதிரு அம்பலத் தாடல்செய் அரசே   
நீதி யேஎலாம் வல்லவா நல்லவா நினைந்தே  
ஓதி யேஉணர் தற்கரி தாகிய ஒருவான்  
சோதி யேஎனைச் சோதியேல் சோதியேல் இனியே.  
  
  
 கட்டளைக் கலித்துறை  
  
**76.** போதோ விடிந்த தருளரசேஎன் பொருட்டுவந்தென்   
தாதோர் எழுமையும் நன்மையுற் றோங்கத் தருவதுதான்  
மாதோட நீக்கும் கனிரச மோவந்த வான்கனியின்  
கோதோ அறிந்திலன் யாதோ திருவுளம் கூறுகவே.  
  
**77.** அப்பனை இப்பனை ஆக்கிச் சிவிகை அமர்ந்தவன்சொல்   
அப்பனை என்னுயிர்க் கானசெந் தேனை அமுதைஅந்நாள்  
அப்பனை ஆழி கடத்திக் கரைவிட் டளித்தசடை  
அப்பனைச் சிற்றம் பலவனை நான்துதித் தாடுவனே.  
  
**78.** மாதோர் புடைவைத்த மாமருந் தேமணி யேஎன் மட்டில்   
யாதோ திருவுளம் யானறி யேன்இதற் கென்னசெய்வேன்  
போதோ கழிகின்ற தந்தோநின் தன்னைப் பொருந்துகின்ற  
சூதோர் அணுவும் தெரியேன்நின் பாதத் துணைதுணையே.  
  
  
 தரவு கொச்சகக் கலிப்பா  
  
**79.** ஆர்ந்தஅருட் பெருஞ்சோதி அப்பாநான் அடுத்தவர்தம்   
சோர்ந்தமுகம் பார்க்கஇனித் துணியேன் நின்அருள்ஆணை  
நேர்ந்தவர்கள் நேர்ந்தபடி நெகிழ்ந்துரைக்கும் வார்த்தைகளும்  
ஓர்ந்துசெவி புகத்துணியேன் உன்ஆணை உன்ஆணை.  
  
**80.** அழியா நிலையாதது மேவிநின் அன்பினோடும்   
ஒழியா துனைப்பாடி நின்றாடி உலகினூடே  
வழியாம் உயிர்க்கின்பம் புரிந்து வயங்கல்வேண்டும்  
இழியா தருள்வாய் பொதுமேவிய எந்தைநீயே.  
  
**81.** கரும்பசைக்கும் மொழிச்சிறியார் கல்மனத்தில் பயின்றுபயின்   
றிரும்பசைக்கும் மனம்பெற்றேன் யானோஇவ் வேழைகள்தம்  
அரும்பசிக்கு மருந்தளிப்பேன் அந்தோஇங் கென்னாலே  
துரும்பசைக்க முடியாதே சோதிநடப் பெருமானே.  
  
  
 அறுசீர்க் கழிநெடிலடி ஆசிரிய விருத்தம்  
  
**82.** மதிக்களவா மணிமன்றில் திருநடஞ்செய் திருத்தாளை வழுத்தல் இன்று   
பதிக்களவா நலந்தருவல் என்றுநினை ஏத்துதற்குப் பணிக்கின் றேன்நீ  
விதிக்களவாச் சித்திகள்முன் காட்டுகஇங் கென்கின்றாய் விரைந்த நெஞ்சே  
பொதிக்களவா முன்னர்இங்கே சத்தத்துக் களவென்பார் போன்றாய் அன்றே.  
  
**83.** ஆடியகால் மலர்களுக்கே அன்புடையார் யாவரிங்கே அவர்க்கே இன்பம்   
கூடியதென் றாரணமும் ஆகமமும் ஆணையிட்டுக் கூறும்வார்த்தை  
ஓடியதோ நெஞ்சேநீ உன்னுவதென் பற்பலவாய் உன்னேல் இன்னே  
பாடிஅவன் திருப்பாட்டைப் படிகண்டாய் இன்புகலப் படிகண் டாயே.  
  
  
 எழுசீர்க் கழிநெடிலடி ஆசிரிய விருத்தம்  
  
**84.** ஒன்றுமுன் எண்பால் எண்ணிடக் கிடைத்த   
வுவைக்குமேற் றனைஅருள் ஒளியால்  
நன்றுகண் டாங்கே அருட்பெருஞ் சோதி  
நாதனைக் கண்டவன் நடிக்கும்  
மன்றுகண் டதனில் சித்தெலாம் வல்ல  
மருந்துகண் டுற்றது வடிவாய்  
நின்றுகொண் டாடுந் தருணம்இங் கிதுவே  
நெஞ்சமே அஞ்சலை நீயே.  
  
**85.** கலைவளர் முடிய தென்னைஆட் கொண்ட   
கருணையங் கண்ணது ஞான  
நிலைவளர் பொருள துலகெலாம் போற்ற  
நின்றது நிறைபெருஞ் சோதி  
மலைவளர் கின்றது அருள்வெளி நடுவே  
வயங்குவ தின்பமே மயமாய்த்  
தலைவளர் திருச்சிற் றம்பலந் தனிலே  
தனித்தெனக் கினித்ததோர் கனியே.  
  
**86.** மன்றுள்நின் றாடும் வள்ளலே எனது   
வள்ளல்என் றெனக்குளே தெரிந்த  
அன்றுதான் தொடங்கி அம்மையே அப்பா  
ஐயனே அன்பனே அரசே  
என்றுநின் தனையே நினைத்திருக் கின்றேன்  
எட்டுணை எனினும்வே றிடத்தில்  
சென்றுநின் றறியேன் தெய்வமே இதுநின்  
திருவுளம் தெரிந்தது தானே.  
  
**87.** உள்ளலேன் உடையார் உண்ணவும் வறியார்   
உறுபசி உழந்துவெந் துயரால்  
வள்ளலே நெஞ்சம் வருந்தவும் படுமோ  
மற்றிதை நினைத்திடுந் தோறும்  
எள்ளலேன் உள்ளம் எரிகின்ற துடம்பும்  
எரிகின்ற தென்செய்வேன் அந்தோ  
கொள்ளலேன் உணவும் தரிக்கிலேன் இந்தக்  
குறையெலாம் தவிர்த்தருள் எந்தாய்.  
  
  
 அறுசீர்க் கழிநெடிலடி ஆசிரிய விருத்தம்  
  
**88.** ஐவகைத் தொழிலும் என்பால் அளித்தனை அதுகொண் டிந்நாள்   
செய்வகை தெரிவித் தென்னைச் சேர்ந்தொன்றாய் இருத்தல் வேண்டும்  
பொய்வகை அறியேன் வேறு புகலிலேன் பொதுவே நின்று  
மெய்வகை உரைத்தேன் இந்த விண்ணப்பம் காண்க நீயே.  
  
**89.** உருவ ராகியும் அருவின ராகியும் உருஅரு வினராயும்   
ஒருவ ரேஉளார் கடவுள்கண் டறிமினோ உலகுளீர் உணர்வின்றி  
இருவ ராம்என்றும் மூவரே யாம்என்றும் இயலும்ஐ வர்கள்என்றும்  
எருவ ராய்உரைத் துழல்வதென் உடற்குயிர் இரண்டுமூன் றெனலாமே.  
  
  
 கட்டளைக் கலித்துறை  
  
**90.** சேய்போல் உலகத் துயிரைஎல் லாம்எண்ணிச் சேர்ந்துபெற்ற   
தாய்போல் உரைப்பர்சன் மார்க்கசங் கத்தவர் சாற்றும்எட்டிக்  
காய்போல் பிறர்தமைக் கண்டால் கசந்து கடுகடுத்தே  
நாய்போல் குரைப்பர்துன் மார்க்கசங் கத்தவர் நானிலத்தே.  
  
  
 எண்சீர்க் கழிநெடிலடி ஆசிரிய விருத்தம்  
  
**91.** வண்டணிபூங் குழல்அம்மை எங்கள்சிவ காம   
வல்லியொடு மணிமன்றில் வயங்கியநின் வடிவம்  
கண்டவரைக் கண்டவர்தம் கால்மலர்முத் தேவர்  
கனமுடிக்கே முடிக்கின்ற கடிமலராம் என்றால்  
பண்டகுநின் திருத்தொண்டர் அடிப்பெருமை எவரே  
பகர்ந்திடுவர் மறைகளெலாம் பகர்ந்திடுவான் புகுந்தே  
விண்டுலர்ந்து வெளுத்தஅவை வெளுத்தமட்டோ அவற்றை  
வியந்தோதும் வேதியரும் வெளுத்தனர்உள் உடம்பே.  
  
**92.** கிழக்குவெளுத் ததுகருணை அருட்சோதி உதயம்   
கிடைத்ததென துளக்கமலம் கிளர்ந்ததென தகத்தே  
சழக்குவெளுத் ததுசாதி ஆச்சிரமா சாரம்  
சமயமதா சாரம்எனச் சண்டையிட்ட கலக  
வழக்குவெளுத் ததுபலவாம் பொய்ந்நூல்கற் றவர்தம்  
மனம்வெளுத்து வாய்வெளுத்து வாயுறவா தித்த  
முழுக்குவெளுத் ததுசிவமே பொருள்எனும்சன் மார்க்க  
முழுநெறியில் பரநாத முரசுமுழங் கியதே.  
  
  
 நிலைமண்டில ஆசிரியப்பா  
  
**93.** சிற்சபைக் கண்ணும் பொற்சபைக் கண்ணும்   
திருநடம் புரியும் திருநட ராஜ  
எனக்கருள் புரிந்த நினக்கடி யேன்கைம்  
மாற்றை அறிந்திலன் போற்றிநின் அருளே.  
  
**94.** நாயினும் சிறியேன் ஆயினும் பெரியேன்   
யாதிற் பெரியேன் தீதிற் பெரியேன்  
என்னைஆண் டருளினை என்னைஆண் டவனே  
அம்பலத் தாடல்செய் எம்பெரும் பொருளே.  
  
  
 நேரிசை வெண்பா  
  
**95.** உண்மைஉரைத் தருள்என் றோதினேன் எந்தைபிரான்   
வண்மையுடன் என்அறிவில் வாய்ந்துரைத்தான் - திண்மையுறு  
சித்திநிலை எல்லாம் தெரிவித் தருள்கின்றேம்  
இத்தருணம் சத்தியமே என்று.  
  
**96.** உலகமெலாம் போற்ற ஒளிவடிவ னாகி   
இலகஅருள் செய்தான் இசைந்தே - திலகன்என  
நானேசன் மார்க்கம் நடத்துகின்றேன் நம்பெருமான்  
தானே எனக்குத் தனித்து.  
  
**97.** தனித்துணையாய் என்றன்னைத் தாங்கிக்கொண் டென்றன்   
மனித்த உடம்பழியா வாறே - கனித்துணையாம்  
இன்னமுதம் தந்தெனக்கே எல்லாமும் வல்லசித்தி  
தன்னையுந்தந் துட்கலந்தான் றான்.  
  
**98.** சர்க்கரைஒத் தான்எனக்கே தந்தான் அருளென்மனக்   
கற்கரையச் செய்தே களிப்பித்தான் - கற்க  
இனியான் அருட்சோதி எந்தைஎன்னுள் உற்றான்  
இனியான் மயங்கேன் இருந்து.  
  
**99.** உன்னைவிட மாட்டேன்நான் உன்ஆணை எம்பெருமான்   
என்னைவிட மாட்டாய் இருவருமாய் - மன்னிஎன்றும்  
வண்மை எலாம்வல்ல வாய்மைஅரு ளால்உலகுக்  
குண்மைஇன்பம் செய்தும் உவந்து.  
  
  
 கட்டளைக் கலித்துறை  
  
**100.** நஞ்சுண் டுயிர்களைக் காத்தவ னேநட நாயகனே   
பஞ்சுண்ட சிற்றடிப் பாவைபங் காநம் பராபரனே  
மஞ்சுண்ட செஞ்சடை மன்னாபொன் அம்பல வாவலவா  
பிஞ்சுண்ட வாய்க்குப் பழம்அளித் தாண்ட பெரியவனே.  
  
**101.** அப்பூறு செஞ்சடை அப்பாசிற் றம்பலத் தாடுகின்றோய்   
துப்பூறு வண்ணச் செழுஞ்சுட ரேதனிச் சோதியனே  
வெப்பூறு நீக்கிய வெண்­று பூத்தபொன் மேனியனே  
உப்பூறு வாய்க்குத்தித் திப்பூறு காட்டிய உத்தமனே.  
  
**102.** நான்செய்த புண்ணியம் என்னுரைக் கேன்பொது நண்ணியதோர்   
வான்செய்த மாமணி என்கையில் பெற்றுநல் வாழ்வடைந்தேன்  
ஊன்செய்த தேகம் ஒளிவடி வாகநின் றோங்குகின்றேன்  
கோன்செய்த விச்சை குணிக்கவல் லார்எவர் கூறுமினே.  
  
**103.** பண்ணிய பூசை நிறைந்தது சிற்றம் பலநடங்கண்   
டெண்ணிய எண்ணம் பலித்தன மெய்இன்பம் எய்தியதோர்  
தண்ணியல் ஆரமு துண்டனன் கண்டனன் சாமியைநான்  
நண்ணிய புண்ணியம் என்னுரைக் கேன்இந்த நானிலத்தே.  
  
**104.** அருட்பெருஞ் சோதிஎன் அம்மையி னோடறி வானந்தமாம்   
அருட்பெருஞ் சோதிஎன் அப்பன்என் உள்ளத் தமர்ந்தன்பினால்  
அருட்பெருஞ் சோதித்தெள் ளாரமு தம்தந் தழிவற்றதோர்  
அருட்பெருஞ் சோதிச்செங் கோலும் கொடுத்தனன் அற்புதமே.  
  
  
 கலிவிருத்தம்  
  
**105.** அருட்பெருஞ் சோதிஎன் அகத்தில் ஓங்கின   
மருட்பெரும் திரைஎலாம் மடிந்து நீங்கின  
இருட்பெரு மலமுதல் யாவும் தீர்ந்தன  
தெருட்பெரும் சித்திகள் சேர்ந்த என்னையே.  
  
**106.** ஓவுறாத் துயர்செயும் உடம்புதான் என்றும்   
சாவுறா தின்பமே சார்ந்து வாழலாம்  
மாவுறாச் சுத்தசன் மார்க்க நன்னெறி  
மேவுறார் தங்களை விடுக நெஞ்சமே.  
  
**107.** பொத்திய மலப்பிணிப் புழுக்கு ரம்பைதான்   
சித்தியல் சுத்தசன் மார்க்கச் சேர்ப்பினால்  
நித்திய மாகியே நிகழும் என்பது  
சத்தியம் சத்தியம் சகத்து ளீர்களே.  
  
  
 கொச்சகக் கலிப்பா  
  
**108.** வானாகி வானடுவே மன்னும்ஒளி யாகிஅதில்   
தானாடு வானாகிச் சன்மார்க்கர் உள்ளினிக்கும்  
தேனாகித் தெள்ளமுதாய்த் தித்திக்கும் தேவேநீ  
யானாகி என்னுள் இருக்கின்றாய் என்னேயோ.  
  
**109.** ஞானா கரச்சுடரே ஞான மணிவிளக்கே   
ஆனா அருட்பெருஞ்சிற் றம்பலத்தே ஆனந்தத்  
தேனார் அமுதாம் சிவமே சிவமேநீ  
நானாகி என்னுள் நடிக்கின்றாய் என்னேயோ.  
  
**110.** என்தரத்துக் கேலாத எண்ணங்கள் எண்ணுகின்றேன்   
முன்தரத்தின் எல்லாம் முடித்துக் கொடுக்கின்றாய்  
நின்தரத்தை என்புகல்வேன் நின்இடப்பால்350 மேவுபசும்  
பொன்தரத்தை என்உரைக்கேன் பொற்பொதுவில் நடிக்கின்றோய்.  
  
**111.** என்னுடைய விண்ணப்பம் இதுகேட்க எம்பெருமான்   
நின்னுடைய பெருங்கருணை நிதிஉடையேன் ஆதலினால்  
பொன்னுடையான் அயன்முதலாம் புங்கவரை வியவேன்என்  
தன்னுடைய செயலெல்லாம் தம்பிரான் செயலன்றே.  
  
**112.** ஓங்கும்அன்பர் எல்லாரும் உள்ளே விழித்துநிற்கத்   
தூங்கிய என்தன்னை எழுப்பிஅருள் தூயபொருள்  
வாங்குகஎன் றென்பால் வலியக் கொடுத்தமுதும்  
பாங்குறநின் றூட்டினையே எந்தாய்நின் பண்பிதுவே.  
  
**113.** நாட்பாரில் அன்பரெலாம் நல்குகஎன் றேத்திநிற்ப   
ஆட்பாரில் அன்போர் அணுத்துணையும் இல்லேற்கே  
நீட்பாய் அருளமுதம் நீகொடுத்தாய் நின்னை இங்கே  
கேட்பார் இலைஎன்று கீழ்மேல தாக்கினையே.  
  
**114.** எல்லார்க்கும் கடையாகி இருந்தேனுக் கருள்புரிந்தே   
எல்லார்க்கும் துணையாகி இருக்கவைத்தாய் எம்பெருமான்  
எல்லார்க்கும் பொதுவில்நடம் இடுகின்றாய் இவ்வண்ணம்  
எல்லார்க்கும் செய்யாமை யாதுகுறித் திசைஎனக்கே.  
  
**115.** நான்ஆனான் தான்ஆனான் நானும்தா னும்ஆனான்   
தேன்ஆனான் தெள்ளமுதாய்த் தித்தித்து நிற்கின்றான்  
வான்ஆனான் ஞான மணிமன்றில் ஆடுகின்றான்  
கோன்ஆனான் என்னுட் குலாவுகின்ற கோமானே.  
  
  
 கட்டளைக் கலித்துறை  
  
**116.** எல்லாக் குறையும் தவிர்ந்தேன்உன் இன்னருள் எய்தினன்நான்   
வல்லாரின் வல்லவன் ஆனேன் கருணை மருந்தருந்தி  
நல்லார் எவர்க்கும் உபகரிப் பான்இங்கு நண்ணுகின்றேன்  
கொல்லா விரதத்தில் என்னைக் குறிக்கொண்ட கோலத்தனே.  
  
**117.** முன்னாள்செய் புண்ணியம் யாதோ உலகம் முழுதும்என்பால்   
இந்நாள் அடைந்தின்பம் எய்திட ஓங்கினன் எண்ணியவா  
றெந்நாளும் இவ்வுடம் பேஇற வாத இயற்கைபெற்றேன்  
என்னாசை அப்பனைக் கண்டுகொண் டேன்என் இதயத்திலே.  
  
**118.** கண்டேன் சிற்றம்பலத் தானந்த நாடகம் கண்டுகளி   
கொண்டேன் எல்லாம்வல்ல சித்தனைக் கூடிக் குலவிஅமு  
துண்டேன் மெய்ஞ்ஞான உருஅடைந் தேன்பொய் உலகொழுக்கம்  
விண்டேன் சமரச சன்மார்க்கம் பெற்ற வியப்பிதுவே.  
  
**119.** கண்கொண்ட பூதலம் எல்லாம்சன் மார்க்கம் கலந்துகொண்டே   
பண்கொண்ட பாடலில் பாடிப் படித்துப் பரவுகின்றார்  
விண்கொண்ட சிற்சபை ஒன்றே நிறைந்து விளங்குகின்ற  
தெண்கொண்ட மற்றை மதமார்க்கம் யாவும் இறந்தனவே.  
  
**120.** தாழைப் பழம்பிழி பாலொடு சர்க்கரைச் சாறளிந்த   
வாழைப் பழம்பசு நெய்நறுந் தேனும் மருவச்செய்து  
மாழைப் பலாச்சுளை மாம்பழம் ஆதி வடித்தளவி  
ஏழைக் களித்தனை யேஅரு ளாரமு தென்றொன்றையே.  
  
**121.** தென்பால் முகங்கொண்ட தேவேசெந் தேனில் சிறந்தபசு   
வின்பால் கலந்தளி முக்கனிச் சாறும் எடுத்தளவி  
அன்பால் மகிழ்ந்து மகனே வருகென் றழைத்தருளி  
என்பால் அளித்தனை யேஅரு ளாரமு தென்றொன்றையே.  
  
**122.** செத்தார் எழுந்தனர் சுத்தசன் மார்க்கம் சிறந்ததுநான்   
ஒத்தார் உயர்ந்தவர் இல்லா ஒருவனை உற்றடைந்தே  
சித்தாடு கின்றனன் சாகா வரமும் சிறக்கப்பெற்றேன்  
இத்தா ரணியில் எனக்கிணை யார்என் றியம்புவனே.  
  
  
 கலிநிலைத்துறை  
  
**123.** கருணை யாம்பெருங் கடல்அமு தளித்தனை எனக்கே   
தருண வாரிச மலர்ப்பதம் தந்தனை நின்னை  
அருண வண்ணஒண் சுடர்மணி மண்டபத் தடியேன்  
பொருள்ந யப்புறக் கண்டுகண் டுளமகிழ் போதே.  
  
  
 எழுசீர்க் கழிநெடிலடி ஆசிரிய விருத்தம்  
  
**124.** முந்தைநாள் அயர்ந்தேன் அயர்ந்திடேல் எனஎன்   
முன்னர்நீ தோன்றினை அந்தோ  
அந்தநாள் தொடங்கி மகிழ்ந்திருக் கின்றேன்  
அப்பனே அய்யனே அரசே  
இந்தநாள் கவலை இடர்பயம் எல்லாம்  
என்னைவிட் டொழிந்திடப் புரிந்தாய்  
எந்தநாள் புரிந்தேன் இப்பெரும் பேறிங்  
கெய்துதற் குரியமெய்த் தவமே.  
  
**125.** வாய்க்குறும் புரைத்துத் திரிந்துவீண் கழித்து   
மலத்திலே கிடந்துழைத் திட்ட  
நாய்க்குயர் தவிசிட் டொருமணி முடியும்  
நன்றுறச் சூட்டினை அந்தோ  
தூய்க்குணத் தவர்கள் புகழ்மணி மன்றில்  
சோதியே நின்பெருந் தயவைத்  
தாய்க்குறு தயவென் றெண்ணுகோ தாயின்  
தயவும்உன் தனிப்பெருந் தயவே.  
  
**126.** பேரிடர் தவிர்த்துப் பேரருள் புரிந்த   
பெருமநின் தன்னைஎன் றனக்கே  
சாருறு தாயே என்றுரைப் பேனோ  
தந்தையே என்றுரைப் பேனோ  
சீருறு குருவே என்றுரைப் பேனோ  
தெய்வமே என்றுரைப் பேனோ  
யாரென உரைப்பேன் என்னெனப் புகழ்வேன்  
யாதுமொன் றறிந்திலேன் அந்தோ.  
  
**127.** சிறுநெறிக் கெனைத்தான் இழுத்ததோர் கொடிய   
தீமன மாயையைக் கணத்தே  
வெறுவிய தாக்கித் தடுத்தெனை ஆண்ட  
மெய்யநின் கருணைஎன் புகல்வேன்  
உறுநறுந் தேனும் அமுதும்மென் கரும்பில்  
உற்றசா றட்டசர்க் கரையும்  
நறுநெயுங் கலந்த சுவைப்பெரும் பழமே  
ஞானமன் றோங்கும்என் நட்பே.  
  
**128.** புல்லிய நெறிக்கே இழுத்தெனை அலைத்த   
பொய்ம்மன மாயையைக் கணத்தே  
மெல்லிய தாக்கித் தடுத்தெனை ஆண்ட  
மெய்யநின் கருணைஎன் புகல்வேன்  
வல்லிநின் அம்மை மகிழமன் றோங்கும்  
வள்ளலே மறைகள்ஆ கமங்கள்  
சொல்லிய பதியே மிகுதயா நிதியே  
தொண்டனேன் உயிர்க்குமெய்த் துணையே.  
  
**129.** அருந்தவர் காண்டற் கரும்பெருங்கருணை   
அருட்பெருஞ் சோதிஎன் உளத்தே  
இருந்தனன் அம்மா நான்செய்த தவந்தான்  
என்னையோ என்னையோ என்றாள்  
திருந்துதெள் ளமுதுண் டழிவெலாந் தவிர்த்த  
திருவுரு அடைந்தனன் ஞான  
மருந்துமா மணியும் மந்திர நிறைவும்  
வாய்த்தன வாய்ப்பின்என் றாளே.  
  
**130.** இன்பிலே வயங்கும் சிவபரம் பொருளே   
என்உயிர்க் கமுதமே என்தன்  
அன்பிலே பழுத்த தனிப்பெரும் பழமே  
அருள்நடம் புரியும்என் அரசே  
வன்பிலே விளைந்த மாயையும் வினையும்  
மடிந்தன விடிந்ததால் இரவும்  
துன்பிலேன் இனிநான் அருட்பெருஞ் சோதிச்  
சூழலில் துலங்குகின் றேனே.  
  
**131.** உயிரெலாம் ஒருநீ திருநடம் புரியும்   
ஒருதிருப் பொதுஎன அறிந்தேன்  
செயிரெலாம் தவிர்ந்தேன் திருவெலாம் அடைந்தேன்  
சித்தெலாம் வல்லதொன் றறிந்தேன்  
மயிரெலாம் புளகித் துளமெலாம் கனிந்து  
மலர்ந்தனன் சுத்தசன் மார்க்கப்  
பயிரெலாம் தழைக்கப் பதியெலாம் களிக்கப்  
பாடுகின் றேன்பொதுப் பாட்டே.  
  
**132.** படித்தஎன் படிப்பும் கேள்வியும் இவற்றின்   
பயனதாம் உணர்ச்சியும் அடியேன்  
பிடித்தநல் நிலையும் உயிரும்மெய் இன்பும்  
பெருமையும் சிறப்பும்நான் உண்ணும்  
வடித்ததெள் ளமுதும் வயங்குமெய் வாழ்வும்  
வாழ்க்கைநன் முதலும்மன் றகத்தே  
நடித்தபொன் னடியும் திருச்சிற்றம் பலத்தே  
நண்ணிய பொருளும்என் றறிந்தேன்.  
  
**133.** கலையனே எல்லாம் வல்லஓர் தலைமைக்   
கடவுளே என்இரு கண்ணே  
நிலையனே ஞான நீதிமன் றிடத்தே  
நிருத்தஞ்செய் கருணைமா நிதியே  
புலையனேன் பொருட்டுன் திருவடி அவனி  
பொருந்திய புதுமைஎன் புகல்வேன்  
சிலையைநேர் மனத்தேன் செய்தவம் பெரிதோ  
திருவருட் பெருந்திறல் பெரிதே.  
  
**134.** தரம்பிறர் அறியாத் தலைவஓர் முக்கண்   
தனிமுதல் பேரருட் சோதிப்  
பரம்பர ஞான சிதம்பர நடஞ்செய்  
பராபர நிராமய நிமல  
உரம்பெறும் அயன்மால் முதற்பெருந் தேவர்  
உளத்ததி சயித்திட எனக்கே  
வரந்தரு கின்றாய் வள்ளல்நின் கருணை  
மாகடற் கெல்லைகண் டிலனே.  
  
**135.** யான்முனம் புரிந்த பெருந்தவம் யாதோ   
என்சொல்வேன் என்சொல்வேன் அந்தோ  
ஊன்மனம் உருக என்தனைத் தேற்றி  
ஒளிஉருக் காட்டிய தலைவா  
ஏன்மனம் இரங்காய் இன்றுநீ என்றேன்  
என்றசொல் ஒலிஅடங் குதன்முன்  
ஆன்மகிழ் கன்றின் அணைத்தெனை எடுத்தாய்  
அருட்பெருஞ் சோதிஎன் அரசே.  
  
**136.** பனிப்பறுத் தெல்லாம் வல்லசித் தாக்கிப்   
பரம்பரம் தருகின்ற தென்றோர்  
தனிப்பழம் எனக்கே தந்தைதான் தந்தான்  
தமியனேன் உண்டனன் அதன்தன்  
இனிப்பைநான் என்என் றியம்புவேன் அந்தோ  
என்னுயிர் இனித்ததென் கரணம்  
சனிப்பற இனித்த தத்துவம் எல்லாம்  
தனித்தனி இனித்தன தழைத்தே.  
  
**137.** விண்ணெலாம் கலந்த வெளியில்ஆ னந்தம்   
விளைந்தது விளைந்தது மனனே  
கண்ணெலாம் களிக்கக் காணலாம்  
பொதுவில் கடவுளே என்றுநம் கருத்தில்  
எண்ணலாம் எண்ணி எழுதலாம் எழுதி  
ஏத்தலாம் எடுத்தெடுத் துவந்தே  
உண்ணலாம் விழைந்தார்க் குதவலாம் உலகில்  
ஓங்கலாம் ஓங்கலாம் இனியே.  
  
**138.** வள்ளலாம் கருணை மன்றிலே அமுத   
வாரியைக் கண்டனம் மனமே  
அள்ளலாம் எடுத்துக் கொள்ளலாம் பாடி  
ஆடலாம் அடிக்கடி வியந்தே  
உள்எலாம் நிரம்ப உண்ணலாம் உலகில்  
ஓங்கலாம் உதவலாம் உறலாம்  
கள்எலாம் உண்டவண்டென இன்பம்  
காணலாம் களிக்கலாம் இனியே.  
  
**139.** சனிதொ லைந்தது தடைத விர்ந்தது தயைமி குந்தது சலமொடே   
துனிதொ லைந்தது சுமைத விர்ந்தது சுபமி குந்தது சுகமொடே  
கனிஎ திர்ந்தது களைத விர்ந்தது களிமி குந்தது கனிவொடே  
புனித மன்றிறை நடம லிந்தது புகழ்உ யர்ந்தது புவியிலே.  
  
**140.** உரையும் உற்றது ஒளியும் உற்றது உணர்வும் உற்றது உண்மையே   
பரையும் உற்றது பதியும் உற்றது பதமும் உற்றது பற்றியே  
புரையும் அற்றது குறையும் அற்றது புலையும் அற்றது புன்மைசேர்  
திரையும் அற்றது நரையும் அற்றது திரையும் அற்றவி ழுந்ததே.  
  
  
 எண்சீர்க் கழிநெடிலடி ஆசிரிய விருத்தம்  
  
**141.** அம்பலத்தே ஆடுகின்ற ஆரமுதே அரசே   
ஆனந்த மாகடலே அறிவேஎன் அன்பே  
உம்பர்கட்கே அன்றிஇந்த உலகர்கட்கும் அருள்வான்  
ஒளிர்கின்ற ஒளியேமெய் உணர்ந்தோர்தம் உறவே  
எம்பலத்தே வாகிஎனக் கெழுமையும்நற் றுணையாய்  
என்உளத்தே விளங்குகின்ற என்இறையே நினது  
செம்பதத்தே மலர்விளங்கக் கண்டுகொண்டேன் எனது  
சிறுமைஎலாம் தீர்ந்தேமெய்ச் செல்வமடைந் தேனே.  
  
**142.** அடிவிளங்கக் கனகசபைத் தனிநடனம் புரியும்   
அருட்சுடரே என்உயிருக் கானபெருந் துணையே  
துடிவிளங்கக் கரத்தேந்தும் சோதிமலை மருந்தே  
சொற்பதம்எல் லாம்கடந்த சிற்சொருபப் பொருளே  
பொடிவிளங்கத் திருமேனிப் புண்ணியனே ஞானப்  
போனகரைச் சிவிகையின்மேல் பொருந்தவைத்த புனிதா  
படிவிளங்கச் சிறியேன்நின் பதமலர்கண் டுவந்தேன்  
பரிவொழிந்தேன் அருட்செல்வம் பரிசெனப்பெற் றேனே.  
  
**143.** அன்புடை யவரேஎல் லாம்உடை யவரே   
அருட்பெருஞ் சோதிஎன் ஆண்டவ ரேஎன்  
வன்புடை மனத்தைநன் மனமாக்கி எனது  
வசஞ்செய்வித் தருளிய மணிமன்றத் தவரே  
இன்புடை யவரேஎன் இறையவ ரேஎன்  
இருகணுள் மணிகளுள் இசைந்திருந் தவரே  
என்புடை எனைத்தூக்கி எடுத்தீர்இங் கிதனை  
எண்ணுகின் றேன்அமு துண்ணுகின் றேனே.  
  
**144.** கலக்கம் நீங்கினேன் களிப்புறு கின்றேன்   
கனக அம்பலம் கனிந்தசெங் கனியே  
துலக்கம் உற்றசிற் றம்பலத் தமுதே  
தூய சோதியே சுகப்பெரு வாழ்வே  
விலக்கல் இல்லதோர் தனிமுதல் அரசே  
வேத ஆகமம் விளம்புமெய்ப் பொருளே  
அலக்கண் அற்றமெய் அன்பர்தம் உளத்தே  
அமர்ந்த தோர்சச்சி தானந்த சிவமே.  
  
**145.** ஓங்கார அணைமீது நான்இருந்த தருணம்   
உவந்தெனது மணவாளர் சிவந்தவடி வகன்றே  
ஈங்காரப் பளிக்குவடி வெடுத்தெதிரே நின்றார்  
இருந்தருள்க எனஎழுந்தேன் எழுந்திருப்ப தென்நீ  
ஆங்காரம் ஒழிஎன்றார் ஒழிந்திருந்தேன் அப்போ  
தவர்நானோ நான்அவரோ அறிந்திலன்முன் குறிப்பை  
ஊங்கார இரண்டுருவும் ஒன்றானோம் அங்கே  
உறைந்தஅனு பவம்தோழி நிறைந்தபெரு வெளியே.  
  
**146.** சொல்லுகின்றேன் பற்பலநான் சொல்லுகின்ற வெல்லாம்   
துரிசலவே சூதலவே தூய்மையுடை யனவே  
வெல்லுகின்ற வார்த்தைஅன்றி வெறும்வார்த்தை என்வாய்  
விளம்பாதென் ஐயர்நின்று விளம்புகின்ற படியால்  
செல்லுகின்ற படியேநீ காண்பாய்இத் தினத்தே  
தேமொழிஅப் போதெனைநீ தெளிந்துகொள்வாய் கண்டாய்  
ஒல்லுகின்ற வகைஎல்லாம் சொல்லுகின்றே னடிநான்  
உண்மைஇது உண்மைஇது உண்மைஇது தானே.  
  
**147.** தந்தை தன்மையே தனையன்தன் தன்மை   
என்று சாற்றுதல் சத்தியம் கண்டீர்  
எந்தை எம்பிரான் ஐந்தொழில் புரியும்  
இறைவன் மன்றுளே இயல்நடம் புரிவான்  
மைந்தன் என்றெனை ஆண்டவன் எல்லாம்  
வல்ல நாயகன் நல்லசீர் உடையான்  
அந்த ணாளன்மெய் அறிவுடை யவன்என்  
அப்பன் தன்மைஎன் தன்மைஎன் றறிமின்.  
  
  
 அறுசீர்க் கழிநெடிலடி ஆசிரிய விருத்தம்  
  
**148.** என்உடலும் என்உயிரும் என்பொருளும்   
நின்னஎன இசைந்தஞ் ஞான்றே  
உன்னிடைநான் கொடுத்தனன்மற் றென்னிடைவே  
றொன்றும்இலை உடையாய் இங்கே  
புன்னிகரேன் குற்றமெலாம் பொறுத்ததுவும்  
போதாமல் புணர்ந்து கொண்டே  
தன்னிகர்என் றெனவைத்தாய் இஞ்ஞான்றென்  
கொடுப்பேன்நின் தன்மைக் கந்தோ.  
  
**149.** என்னுரைக்கேன் என்னுரைக்கேன் இந்தஅதி   
சயந்தன்னை எம்ம னோர்காள்  
பொன்னுரைக்கும் மணிமன்றில் திருநடனம்  
புரிகின்ற புனிதன் என்னுள்  
மின்உரைக்கும் படிகலந்தான் பிரியாமல்  
விளங்குகின்றான் மெய்ம்மை யான  
தன்னுரைக்கும் என்னுரைக்கும் சமரசம்செய்  
தருள்கின்றான் சகத்தின் மீதே.  
  
**150.** ஆடுகின்ற சேவடிக்கே ஆளானேன்   
மாளாத ஆக்கை பெற்றேன்  
கூடுகின்ற சன்மார்க்க சங்கத்தே  
நடுவிருந்து குலாவு கின்றேன்  
பாடுகின்றேன் எந்தைபிரான் பதப்புகழை  
அன்பினொடும் பாடிப் பாடி  
நீடுகின்றேன் இன்பக்கூத் தாடுகின்றேன்  
எண்ணமெலாம் நிரம்பி னேனே.  
  
**151.** ஆணை ஆணைநீ அஞ்சலை அஞ்சலை   
அருள்ஒளி தருகின்றாம்  
கோணை மாநிலத் தவரெலாம் நின்னையே  
குறிக்கொள்வர் நினக்கேஎம்  
ஆணை அம்பலத் தரசையும் அளித்தனம்  
வாழ்கநீ மகனேஎன்  
றேணை பெற்றிட எனக்கருள் புரிந்தநின்  
இணைமலர்ப் பதம்போற்றி.  
  
  
 கட்டளைக் கலிப்பா  
  
**152.** நாய்க்கும் ஓர்தவி சிட்டுப்பொன் மாமுடி   
நன்று சூட்டினை என்றுநின் அன்பர்கள்  
வாய்க்கு வந்த படிபல பேசவே  
மதியி லேனையும் மன்னருட் சத்தியாம்  
தாய்க்குக் காட்டிநல் தண்ணமு தூட்டிஓர்  
தவள மாடப்பொன் மண்டபத் தேற்றியே  
சேய்க்கு நேரஎன் கையில்பொற் கங்கணம்  
திகழக் கட்டினை என்னைநின் செய்கையே.  
  
  
 எண்சீர்க் கழிநெடிலடி ஆசிரிய விருத்தம்  
  
**153.** தன்னைவிடத் தலைமைஒரு தகவினும்இங் கியலாத்   
தனித்தலைமைப் பெரும்பதியே தருணதயா நிதியே  
பொன்னடிஎன் சிரத்திருக்கப் புரிந்தபரம் பொருளே  
புத்தமுதம் எனக்களித்த புண்ணியனே நீதான்  
என்னைவிட மாட்டாய்நான் உன்னைவிட மாட்டேன்  
இருவரும்ஒன் றாகிஇங்கே இருக்கின்றோம் இதுதான்  
நின்னருளே அறிந்ததெனில் செயுஞ்செய்கை அனைத்தும்  
நின்செயலோ என்செயலோ நிகழ்த்திடுக நீயே.  
  
**154.** கடல்கடந்தேன் கரையடைந்தேன் கண்டுகொண்டேன் கோயில்   
கதவுதிறந் திடப்பெற்றேன் காட்சியெலாம் கண்டேன்  
அடர்கடந்த திருஅமுதுண் டருள்ஒளியால் அனைத்தும்  
அறிந்துதெளிந் தறிவுருவாய் அழியாமை அடைந்தேன்  
உடல்குளிர்ந்தேன் உயிர்கிளர்ந்தேன் உள்ளமெலாம் தழைத்தேன்  
உள்ளபடி உள்ளபொருள் உள்ளனவாய் நிறைந்தேன்  
இடர்தவிர்க்கும் சித்திஎலாம் என்வசம்ஓங் கினவே  
இத்தனையும் பொதுநடஞ்செய் இறைவன்அருட் செயலே.  
  
**155.** காற்றாலே புவியாலே ககனமத னாலே   
கனலாலே புனலாலே கதிராதி யாலே  
கூற்றாலே பிணியாலே கொலைக்கருவி யாலே  
கோளாலே பிறஇயற்றும் கொடுஞ்செயல்க ளாலே  
வேற்றாலே எஞ்ஞான்றும் அழியாதே விளங்கும்  
மெய்அளிக்க வேண்டுமென்றேன் விரைந்தளித்தான் எனக்கே  
ஏற்றாலே இழிவெனநீர் நினையாதீர் உலகீர்  
எந்தைஅருட் பெருஞ்ஜோதி இறைவனைச்சார் வீரே.  
  
**156.** எல்லா உலகமும் என்வசம் ஆயின   
எல்லா உயிர்களும் என்உயிர் ஆயின  
எல்லா ஞானமும் என்ஞானம் ஆயின  
எல்லா வித்தையும் என்வித்தை ஆயின  
எல்லா போகமும் என்போகம் ஆயின  
எல்லாஇன்பமும் என்இன்பம் ஆயின  
எல்லாம் வல்லசிற் றம்பலத் தென்னப்பர்  
எல்லாம் நல்கிஎன் உள்ளத்துள் ளாரே.  
  
**157.** சன்மார்க்க சங்கத்தீர் சிற்றடியேன் உமது   
தாள்வணங்கிச் சாற்றுகின்றேன் தயவினொடும் கேட்பீர்  
என்மார்க்கத் தெனைநுமக்குள் ஒருவனெனக் கொள்வீர்  
எல்லாம்செய் வல்லநம திறைவனையே தொழுவீர்  
புன்மார்க்கத் தவர்போலே வேறுசில புகன்றே  
புந்திமயக் கடையாதீர் பூரணமெய்ச் சுகமாய்த்  
தன்மார்க்க மாய்விளங்கும் சுத்தசிவம் ஒன்றே  
தன்ஆணை என்ஆணை சார்ந்தறிமின் ஈண்டே.  
  
  
 எழுசீர்க் கழிநெடிலடி ஆசிரிய விருத்தம்  
  
**158.** ஆதியும் நடுவும் அந்தமும் இல்லா   
அருட்பெருஞ் சோதிஎன் உளத்தே  
நீதியில் கலந்து நிறைந்தது நானும்  
நித்தியன் ஆயினேன் உலகீர்  
சாதியும் மதமும் சமயமும் தவிர்த்தே  
சத்தியச் சுத்தசன் மார்க்க  
வீதியில் உமைத்தான் நிறுவுவல் உண்மை  
விளம்பினேன் வம்மினோ விரைந்தே.  
  
**159.** வாது பேசிய மனிதர் காள்ஒரு   
வார்த்தை கேண்மீன்கள் வந்துநும்  
போது போவதன் முன்ன ரேஅருட்  
பொதுவி லேநடம் போற்றுவீர்  
தீது பேசினீர் என்றி டாதுமைத்  
திருவு ளங்கொளும் காண்மினோ  
சூது பேசிலன் நன்மை சொல்கின்றேன்  
சுற்றம் என்பது பற்றியே.  
  
**160.** தூக்கமும் துயரும் அச்சமும் இடரும்   
தொலைந்தன தொலைந்தன எனைவிட்  
டேக்கமும் வினையும் மாயையும் இருளும்  
இரிந்தன ஒழிந்தன முழுதும்  
ஆக்கமும் அருளும் அறிவும்மெய் அன்பும்  
அழிவுறா உடம்பும்மெய் இன்ப  
ஊக்கமும் எனையே உற்றன உலகீர்  
உண்மைஇவ் வாசகம் உணர்மின்.  
  
  
 கலிப்பா  
  
**161.** பிச்சுலகர் மெச்சப் பிதற்றிநின்ற பேதையனேன்   
இச்சைஎலாம் எய்த இசைந்தருளிச் செய்தனையே  
அச்சமெலாம் தீர்ந்தேன் அருளமுதம் உண்கின்றேன்  
நிச்சலும்பே ரானந்த நித்திரைசெய் கின்றேனே.  
  
  
  
  * * * *  
  
  * 346\. இத்தலைப்பின் கீழ்த் தொகுக்கப்பெற்றுள்ள 161 பாக்களும் தனிப்பாடல்கள்.ஆறாந் திருமுறைக் காலத்தில் பல சமயங்களிற் பாடப் பெற்றவை. முன் பதிப்புகளில்இவை தனிப்பாடல்கள் என்ற தலைப்பில் ஆறாந் திருமுறையின் பிற்பகுதியில்உள்ளன. ஆ. பா. இவற்றைத் தனித்திருஅலங்கல், தனித்திருத் தொடை,தனித்திரு மாலை என மூன்று கூறாக்கி முறையே ஆறாந்திருமுறை முன், இடை,முடிந்த பகுதிகளின் ஈற்றில் வைத்துள்ளனர். இப்பதிப்பில் இவை ஒருவாறு பொருள்வரிசையில் முன் பின்னாக அமைக்கப்பெற்று இவண் வைக்கப்பட்டுள்ளன.  
  * 347\. இஃதும் இதுபோன்று பின்வரும் சிறுதலைப்புகளும் யாம் இட்டவை.  
  * 348\. பிரட்டறிவீர் - பொ. சு. பதிப்பு.  
  * 349\. குழைக்கறியே - முதற்பதிப்பு., பொ. சு., பி. இரா., ச. மு. க.  
  * 350\. வலப்பால் - முதற்பதிப்பு., பொ. சு. ச. மு. க.  
  * 351\. தாழைப்பழம் - தேங்காய்.  
  
ஆறாம் திருமுறை / Sixth Thirumurai  
  
##  111\. நெஞ்சொடு கிளத்தல்  
neñsoṭu kiḷattal  
  
  
  
  
 கலித்தாழிசை  
  
  
 திருச்சிற்றம்பலம்  
  
**1.** அடங்குநாள் இல்லா தமர்ந்தானைக் காணற்கே   
தொடங்குநாள் நல்லதன் றோ - நெஞ்சே  
தொடங்குநாள் நல்லதன் றோ.  
  
**2.** வல்லவா றெல்லாமும் வல்லானைக் காணற்கே   
நல்லநாள் எண்ணிய நாள் - நெஞ்சே  
நல்லநாள் எண்ணிய நாள்.  
  
**3.** காலங் கடந்த கடவுளைக் காணற்குக்   
காலங் கருதுவ தேன் - நெஞ்சே  
காலங் கருதுவ தேன்.  
  
**4.** ஆலம் அமுதாக்கும் அண்ணலைக் காணற்குக்   
காலங் கருதுவ தேன் - நெஞ்சே  
காலங் கருதுவ தேன்.  
  
**5.** தடையாதும் இல்லாத் தலைவனைக் காணற்கே   
தடையாதும் இல்லைகண் டாய் - நெஞ்சே  
தடையாதும் இல்லைகண் டாய்.  
  
**6.** கையுள் அமுதத்தை வாயுள் அமுதாக்கப்   
பையுள்292 உனக்கென்னை யோ - நெஞ்சே  
பையுள் உனக்கென்னை யோ.  
  
**7.** என்னுயிர் நாதனை யான்கண் டணைதற்கே   
உன்னுவ தென்னைகண் டாய் - நெஞ்சே  
உன்னுவ தென்னைகண் டாய்.  
  
**8.** நான்பெற்ற செல்வத்தை நான்பற்றிக் கொள்ளற்கே   
ஏன்பற்று வாயென்ப தார் - நெஞ்சே  
ஏன்பற்று வாயென்ப தார்.  
  
**9.** தத்துவா தீதத் தலைவனைக் காணற்குத்   
தத்துவ முன்னுவ தேன் - நெஞ்சே  
தத்துவ முன்னுவ தேன்.  
  
**10.** ஒக்க அமுதத்தை உண்டோம் இனிச்சற்றும்   
விக்கல் வராதுகண் டாய் - நெஞ்சே  
விக்கல் வராதுகண் டாய்.  
  
  
  
  * * * *  
  
  * 291\. காணவே - பி. இரா., பதிப்பு.  
  
ஆறாம் திருமுறை / Sixth Thirumurai  
  
##  112\. மெய்யருள் வியப்பு  
meyyaruḷ viyappu  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** எனக்கும் உனக்கும் இசைந்த பொருத்தம் என்ன பொருத்த மோ   
இந்தப் பொருத்தம் உலகில் பிறருக் கெய்தும் பொருத்த மோ.  
  
  
 கண்ணிகள்  
  
**2.** தனக்கு நிகரிங் கில்லா துயர்ந்த தம்பம் ஒன்ற தே   
தாவிப் போகப் போக நூலின் தரத்தில் நின்ற தே  
கனக்கத் திகைப்புற் றங்கே நானும் கலங்கி வருந்த வே  
கலக்கம் நீக்கித் தூக்கி வைத்தாய் நிலைபொ ருந்த வே.  
எனக்கும் உனக்கும்  
  
**3.** இங்கோர் மலையின் நடுவில் உயர்ந்த தம்பம் நணுக வே   
ஏறிப் போகப் போக நூலின் இழைபோல் நுணுக வே  
அங்கே திகைத்து நடுங்கும் போதென் நடுக்கம் நீக்கி யே  
அதன்மேல் உயர்ந்த நிலையில் வைத்தாய் அடிமை ஆக்கி யே.  
எனக்கும் உனக்கும்  
  
**4.** இரவில் பெரிய வெள்ளம் பரவி எங்கும் தயங்க வே   
யானும் சிலரும் படகில் ஏறி யேம யங்க வே  
விரவில் தனித்தங் கென்னை ஒருகல் மேட்டில் ஏற்றி யே  
விண்ணில் உயர்ந்த மாடத் திருக்க விதித்தாய் போற்றி யே.  
எனக்கும் உனக்கும்  
  
**5.** மேலைப் பாற்சிவ கங்கை என்னுமோர் தீர்த்தம் தன்னை யே   
மேவிப் படியில் தவறி நீரில் விழுந்த என்னை யே  
ஏலத் துகிலும் உடம்பும் நனையா தெடுத்த தேஒன் றோ  
எடுத்தென் கரத்தில் பொற்பூண் அணிந்த இறைவன் நீயன் றோ.  
எனக்கும் உனக்கும்  
  
**6.** என்ன துடலும் உயிரும்336 பொருளும் நின்ன தல்ல வோ   
எந்தாய் இதனைப் பெறுக எனநான் இன்று சொல்ல வோ  
சின்ன வயதில் என்னை ஆண்ட திறத்தை நினைக்கு தே  
சிந்தை நினைக்கக் கண்­ர் பெருக்கி337 உடம்பை நனைக்கு தே.  
எனக்கும் உனக்கும்  
  
**7.** அப்பா நின்னை அன்றி எங்கும் அணைப்பார் இல்லை யே   
அந்தோ நின்னை அன்றி எங்கும் அருள்வார் இல்லை யே  
எப்பா லவர்க்கும் நின்னை அன்றி இறைமை இல்லை யே  
எனக்கும் நின்மே லன்றி உலகில் இச்சை இல்லை யே.  
எனக்கும் உனக்கும்  
  
**8.** அரசே உன்னை அணைக்க எனக்குள் ஆசை பொங்கு தே   
அணைப்போம் என்னும் உண்மை யால்என் ஆவி தங்கு தே  
விரைசேர் பாதம் பிடிக்க என்கை விரைந்து நீளு தே  
மேவிப் பிடித்துக் கொள்ளுந் தோறும் உவகை ஆளு தே.  
எனக்கும் உனக்கும்  
  
**9.** தனிஎன்338 மேல்நீ வைத்த தயவு தாய்க்கும் இல்லை யே   
தகும்ஐந் தொழிலும் வேண்டுந் தோறும் தருதல் வல்லை யே  
வினவும் எனக்கென் உயிரைப் பார்க்க மிகவும் நல்லை யே  
மிகவும் நான்செய் குற்றம் குறித்து விடுவாய் அல்லை யே.  
எனக்கும் உனக்கும்  
  
**10.** என்னை ஆண்ட வண்ணம் எண்ணில் உள்ளம் உருகு தே   
என்னை விழுங்கி எங்கும் இன்ப வெள்ளம் பெருகு தே  
உன்ன உன்ன மனமும் உயிரும் உடம்பும் இனிக்கு தே  
உன்னோ டென்னை வேறென் றெண்ணில் மிகவும் பனிக்கு தே.  
எனக்கும் உனக்கும்  
  
**11.** உன்பே ரருளை நினைக்குந் தோறும் உடம்பு பொடிக்கு தே   
உண்டு பசிதீர்ந் தாற்போல் காதல் மிகவும் தடிக்கு தே  
அன்பே அமையும் என்ற பெரியர் வார்த்தை போயிற் றே  
அன்போர் அணுவும் இல்லா எனக்கிங் கருளல் ஆயிற் றே.  
எனக்கும் உனக்கும்  
  
**12.** நினைக்க நினைக்கத் தித்திப் பெனது நினைவில் கொடுக்கு தே   
நின்பால் அன்றிப் பிறர்பால் செல்ல நெஞ்சம் நடுக்கு தே  
எனைத்துன் பொழித்தாட் கொண்ட நின்னை அன்னை என்ப னோ  
எந்தாய் அன்பி லேன்நின் னடிக்கு முன்னை அன்ப னோ.  
எனக்கும் உனக்கும்  
  
**13.** உன்னை மறக்கில் எந்தாய் உயிர்என் உடம்பில் வாழு மோ   
உன்பால் அன்றிப் பிறர்பால் என்றன் உள்ளம் சூழு மோ  
என்னைக் கொடுக்க வாங்கிக் கொண்ட தென்ன கருதி யோ  
எந்தாய் நின்னைக் கொடுக்க என்பால் இன்று வருதி யோ.  
எனக்கும் உனக்கும்  
  
**14.** நெடுநாள் முயன்றும் காண்டற் கரிய நிலையைக் காட்டி யே   
நிறைந்தென் அகத்தும் புறத்தும் சூழ்ந்தாய் ஒளியை நாட்டி யே  
நடுநா டியநின் அருளுக் கென்மேல் என்ன நாட்ட மோ  
நாய்க்குத் தவிசிட் டனைநின் தனக்கிங் கிதுவோர் ஆட்ட மோ.  
எனக்கும் உனக்கும்  
  
**15.** நாகா திபனும் அயனும் மாலும் நறுமு றென்ன வே   
ஞான அமுதம் அளித்தாய் நானும் உண்டு துன்ன வே  
சாகாக்கலையை எனக்குப் பயிற்றித் தந்த தயவை யே  
சாற்றற் கரிது நினக்கென் கொடுப்ப தேதும் வியவை யே.  
எனக்கும் உனக்கும்  
  
**16.** யாது கருதி என்னை ஆண்ட தைய ஐய வோ   
யானுன் அடிப்பொற் றுணைகட் குவந்து தொழும்பு செய்ய வோ  
ஓது கடவுட் கூட்டம் அனைத்தும் அடிமை அல்ல வோ  
உடையாய் அவர்க்குள் எனையும் ஒருவன் என்று சொல்ல வோ.  
எனக்கும் உனக்கும்  
  
**17.** தலையும் காலும் திரித்து நோக்கித் தருக்கி னேனை யே   
தாங்கித் தெரித்த தயவை நினைக்கில் உருக்கு தூனை யே  
புலையும் கொலையும் தவிர்ந்த நெறியில் புனிதர் மதிக்க வே  
புகுவித் தாயை என்வாய் துடிப்ப தேத்தித் துதிக்க வே.  
எனக்கும் உனக்கும்  
  
**18.** தாயே எனக்குத் தயவு புரிந்த தருணத் தந்தை யே   
தனியே நின்னை நினைக்கக் கிளர்வ தெனது சிந்தை யே  
நாயேன் எண்ணம் அனைத்தும் முடித்துக் கொடுத்த பண்ப னே  
நான்செய் தவத்தால் எனக்குக் கிடைத்த நல்ல நண்ப னே.  
எனக்கும் உனக்கும்  
  
**19.** ஏறா நிலையில் விரைந்து விரைந்திங் கென்னை ஏற்றி யே   
இறங்கா திறங்கும் படிகள் முழுதும் எடுத்தாய் போற்றி யே  
மாறாக் கருணை என்மேல் வைக்க வந்த தென்னை யோ  
மதியி லேன்நின் அருட்குச் செய்த தவந்தான் முன்னை யோ.  
எனக்கும் உனக்கும்  
  
**20.** இடமும் வலமும் இதுவென் றறியா திருந்த என்னை யே   
எல்லாம் அறிவித் தருள்செய் கருணை என்னை என்னை யே  
நடமும் நடஞ்செய் இடமும் எனக்கு நன்று காட்டி யே  
நாயி னேனை வளர்க்கின் றாய்நல் லமுதம் ஊட்டி யே.  
எனக்கும் உனக்கும்  
  
**21.** விதுவும் கதிரும் இதுவென் றறியும் விளக்கம் இன்றி யே   
விழித்து மயங்கி னேன்பால் பெரிய கருணை ஒன்றி யே  
அதுவும் அதுவும் இதுவென் றெனக்குள் அறியக் காட்டி யே  
அடிய னேனை வளர்க்கின் றாய்நல் லமுதம் ஊட்டி யே.  
எனக்கும் உனக்கும்  
  
**22.** இருளும் ஒளியும் வந்த வகையை எண்ணி எண்ணி யே   
இரவும் பகலும் மயங்கி னேனை இனிது நண்ணி யே  
அருளும் பொருளும் கொடுத்து மயக்கம் நீக்கிக் காட்டி யே  
அன்பால் என்னை வளர்க்கின் றாய்நல் லமுதம் ஊட்டி யே.  
எனக்கும் உனக்கும்  
  
**23.** அண்டத் தகத்தும் புறத்தும் உன்றன் ஆணை செல்லு தே   
அவனே எல்லாம் வல்லான் என்று மறைகள் சொல்லு தே  
பிண்டத் தகத்தும் புறத்தும் நிறைந்த பெரிய சோதி யே  
பேயேன் அளவில் விளங்கு கின்ற தென்ன நீதி யே.  
எனக்கும் உனக்கும்  
  
**24.** கருணா நிதிநின் தன்னைக் காணக் கண்கள் துடிக்கு தே   
காண்போம் என்று நினைக்குந் தோறும் உடம்பு பொடிக்கு தே  
அருள்நா டகஞ்செய் பதங்கள் பாடி ஆட விரைவ தே  
ஆடும் பொதுவை நினைக்க நினைக்க நெஞ்சம் கரைவ தே.  
எனக்கும் உனக்கும்  
  
**25.** அருளார் சோதி என்னுள் விளங்க அளித்த காலத் தே   
அடியேன் குறைகள் யாவும் தவிர்ந்த திந்த ஞாலத் தே  
பொருளாய் எனையும் நினைக்க வந்த புதுமை என்னை யோ  
பொன்னென் றைய மதிப்ப துதவாத் துரும்பு தன்னை யோ.  
எனக்கும் உனக்கும்  
  
**26.** எனக்குள் நீயும் உனக்குள் நானும்இருக்கும் தன்மை யே   
இன்று காட்டிக் கலக்கம் தவிர்த்துக் கொடுத்தாய் நன்மை யே  
தனக்குள் ளதுதன் தலைவர்க் குளதென் றறிஞர் சொல்வ தே  
சரியென் றெண்ணி எனது மனது களித்து வெல்வ தே.  
எனக்கும் உனக்கும்  
  
**27.** கருணைப் பொதுவில் பெரிய சோதித் தருவில் கனித்த தே   
கனித்த பெரிய தனித்த கனிஎன் கருத்துள் இனித்த தே  
தருணத் துண்டு மகிழ்வுற் றேன்அம் மகிழ்ச்சி சொல்ல வே  
தனித்துக் கரைந்த எனது கருத்தின் தரத்த தல்ல வே.  
எனக்கும் உனக்கும்  
  
**28.** என்னா ருயிர்க்குத் துணைவ நின்னை நான்து திக்க வே   
என்ன தவஞ்செய் தேன்முன் உலகு ளோர்ம திக்க வே  
பொன்னார் புயனும் அயனும் பிறரும் பொருந்தல் அரிய தே  
புலைய னேனுக் களித்த கருணை மிகவும் பெரிய தே.  
எனக்கும் உனக்கும்  
  
**29.** என்கண் மணியுள் இருக்கும் தலைவ நின்னைக் காண வே   
என்ன தவஞ்செய் தேன்முன் அயனும் அரியும் நாண வே  
புன்கண் ஒழித்துத் தெள்ளா ரமுதம் புகட்டி என்னை யே  
பொருளாய் எண்ணி வளர்க்கின் றாய்நீ எனக்கோர் அன்னை யே.  
எனக்கும் உனக்கும்  
  
**30.** அறிவி லேன்செய் குற்றம் அனைத்தும் பொறுத்த தன்றி யே   
அமுதும் அளித்தாய் யார்செய் வார்கள் இந்த நன்றி யே  
செறிவி லாத பொறியும் மனமும் செறிந்து நிற்க வே  
செய்தாய் மேலும் தெரித்தாய் சாகாக் கல்வி கற்க வே.  
எனக்கும் உனக்கும்  
  
**31.** ஒருநா ழிகையில் யோக நிலையை உணர்த்தி மாலை யே   
யோகப் பயனை முழுதும் அளித்தாய் மறுநாள் காலை யே  
திருநாள் நிலையும் தீர்த்த நிலையும் தெய்வ நிலையு மே  
சிறியேன் அறியக் காட்டித் தெரித்தாய் வேதக் கலையு மே.  
எனக்கும் உனக்கும்  
  
**32.** அண்டப் பரப்பின் திறங்கள் அனைத்தும்அறிய வேண்டி யே   
ஆசைப் பட்ட தறிந்து தெரித்தாய் அறிவைத் தூண்டி யே  
பிண்டத் துயிர்கள் பொருத்தும் வகையும்பிண்டம் தன்னை யே  
பிரியும் வகையும் பிரியா வகையும்தெரித்தாய் பின்னை யே.  
எனக்கும் உனக்கும்  
  
**33.** வேதா கமங்கள் புகன்ற விரிவை ஒன்றொன் றாக வே   
விளங்க விரைந்து தெரித்தாய் பயிலும் ஆசை போக வே  
பூதா திகளைப் பொருத்தும் பகுதிப் பொருத்தம் முற்று மே  
பொய்மை நீக்கிக் காணக் காட்டித் தெரித்தாய் மற்று மே.  
எனக்கும் உனக்கும்  
  
**34.** வள்ளால் உன்னைப் பாடப் பாட வாய்ம ணக்கு தே   
வஞ்ச வினைகள் எனைவிட் டோடித் தலைவ ணக்கு தே  
எள்ளா துனது புகழைக் கேட்கச் செவிந யக்கு தே  
எந்தாய் தயவை எண்ணுந் தோறும் உளம்வி யக்கு தே.  
எனக்கும் உனக்கும்  
  
**35.** இறைவா நின்னைக் கனவி லேனும் யான்ம றப்ப னோ   
எந்தாய் உலகத் தவர்கள் போல்நான் இனி இறப்ப னோ  
மறைவா சகமும் பொருளும் பயனும் மதிக்கும் மதியி லே  
வாய்க்கக் கருணை புரிந்து வைத்தாய் உயர்ந்த பதியி லே.  
எனக்கும் உனக்கும்  
  
**36.** தலைவா எனக்குக் கருணை அமுதம் தரஇத் தலத்தி லே   
தவம்செய் தேன்அத் தவமும் உன்றன் அருள்வ லத்தி லே  
அலைவா ரிதியில் துரும்பு போல அயனும் மாலு மே  
அலைய எனக்கே அளிக்கின் றாய்நீ மேலும் மேலு மே.  
எனக்கும் உனக்கும்  
  
**37.** உடையாய் எனக்குப் புரிந்த தயவை உன்ன உன்ன வே   
உடம்பு பூரிக் கின்ற தொளிர்பொன் மலைய தென்ன வே  
தடையா தினிஉள் மூல மலத்தின் தடையும் போயிற் றே  
சமய விகற்பம் எல்லாம் நீங்கிச் சமம தாயிற் றே.  
எனக்கும் உனக்கும்  
  
**38.** மயங்குந் தோறும் உள்ளும் புறத்தும் மயக்கம் நீக்கி யே   
மகிழ்விக் கின்றாய் ஒருகால் ஊன்றி ஒருகால் தூக்கி யே  
உயங்கு மலங்கள் ஐந்தும் பசையற் றொழிந்து வெந்த தே  
உன்பே ரருட்பொற் சோதி வாய்க்குந் தருணம் வந்த தே.  
எனக்கும் உனக்கும்  
  
**39.** எனக்கும் நின்னைப் போல நுதற்கண் ஈந்துமதனை யே   
எரிப்பித் தாய்பின் எழுப்பிக் கொடுத்தாய் அருவ மதனை யே  
சினக்குங் கூற்றை உதைப்பித் தொழித்துச் சிதைவு மாற்றி யே  
தேவர் கற்பம் பலவும் காணச் செய்தாய் போற்றி யே.  
எனக்கும் உனக்கும்  
  
**40.** கள்ளம் அறியேன் நின்னால் கண்ட காட்சி ஒன்று மே   
கருத்தில் உளது வேறோர் விடயம் காணேன் என்று மே  
உள்ள துரைக்கின் றேன்நின் அடிமேல் ஆணை முன்னை யே  
உள்ளே விளங்கிக் காண்கின் றாய்க்கிங் கொளிப்ப தென்னை யே.  
எனக்கும் உனக்கும்  
  
**41.** என்னை அடிமை கொண்டாய் நானும் நினக்கு நல்ல னோ   
எல்லாம் வல்ல தலைவ நினக்கு நல்லன் அல்ல னோ  
முன்னை வினைகள் அனைத்தும் நீக்கி அமுதம் ஊட்டி யே  
மூவர்க் கரிய நிலையில் வைத்தாய் என்னை நாட்டி யே.  
எனக்கும் உனக்கும்  
  
**42.** சோதி மலையில் கண்டேன் நின்னைக் கண்க ளிக்க வே   
துய்த்தேன் அமுதம் அகத்தும் புறத்தும் பரிம ளிக்க வே  
ஓதி உணர்தற் கரிய பெரிய உணர்வை நண்ணி யே  
ஓதா தனைத்தும்உணர்கின்றேன்நின் அருளை எண்ணி யே.  
எனக்கும் உனக்கும்  
  
**43.** ஏழு நிலைகள் ஓங்கும் தெய்வ மாடம் ஒன்றி லே   
ஏற்றிக் களிக்க வைத்தாய் அதன்மேல் இலங்கு குன்றி லே  
வாழும் பரிசு கவிக்கும் குடையும் மதிக்கும் தூசு மே  
மகிழ்ந்து கொடுத்துப் பின்னும் கொடுத்தாய் மணிப்பொற் காசு மே.  
எனக்கும் உனக்கும்  
  
**44.** இந்த உலகில் உள்ளார் பலரும் மிகவும் நன்மை யே   
என்பால் செய்ய வைத்தாய் இதுநின் அருளின் தன்மை யே  
அந்த உலகில் உள்ளார் பலரும் என்னை நோக்கி யே  
அப்பா வாழி எனவும் புரிந்தாய் அடிமை யாக்கி யே.  
எனக்கும் உனக்கும்  
  
**45.** அழியாக் கருணை அமுத வடிவின் ஓங்கும் சோதி யே   
அரசே எனக்குள் விளங்கும் ஆதி யாம்அ னாதி யே  
ஒழியாத் துயரை ஒழித்த பெரிய கருணை யாள னே  
ஒன்றாய் ஒன்றில் உபய மாகி ஒளிரும் தாள னே.  
எனக்கும் உனக்கும்  
  
**46.** பாலும் தேனும் கலந்த தென்ன என்னுள் இனிக்க வே   
பரம ஞான அமுதம் அளிக்கின் றாய்த னிக்க வே  
ஏலும் உயிர்கள் எல்லாம் நினக்குப் பொதுவ தென்ப ரே  
இன்று நோக்கி ஓர வாரன் என்பர் அன்ப ரே.  
எனக்கும் உனக்கும்  
  
**47.** ஐயா நான்செய் பிழைகள் ஏழு கடலில் பெரிய தே   
அனைத்தும் பொறுத்த தயவு பிறருக் கரிய தரிய தே  
மெய்யா நீசெய் உதவி ஒருகைம் மாறு வேண்டு மே  
வேண்டா தென்ன அறிந்தும் எனக்குள் ஆசை தூண்டு மே.  
எனக்கும் உனக்கும்  
  
**48.** பூத வெளியின் நடமும் பகுதி வெளியின் ஆட்ட மும்   
போக வெளியில் கூத்தும் யோக வெளியுள் ஆட்ட மும்  
நாத வெளியில் குனிப்பும் பரம நாத நடமு மே  
நன்று காட்டிக் கொடுத்தாய் என்றும் நலியாத் திடமு மே.  
எனக்கும் உனக்கும்  
  
**49.** எட்டும் இரண்டும்இதுஎன் றெனக்குச் சுட்டிக் காட்டி யே   
எட்டா நிலையில் இருக்கப் புரிந்தாய் இட்டுக் கூட்டி யே  
துட்ட வினையைத் தீர்த்து ஞானச் சுடருள் ளேற்றி யே  
தூண்டா தென்றும் விளங்க வைத்தாய் உண்மை சாற்றி யே.  
எனக்கும் உனக்கும்  
  
**50.** அருளாம் பெரிய வெளிக்குள் சோதி வடிவ னாகி யே   
அரசு செலுத்தும் தனித்த தலைமைப் பரம யோகி யே  
பொருளாய் எனையும் உளங்கொண் டளித்த புனித நாத னே  
போற்று நாத முடிவில் நடஞ்செய் கமல பாத னே.  
எனக்கும் உனக்கும்  
  
**51.** உருவும் அருவும் உபய நிலையும் உடைய நித்த னே   
உயிருள் நிறைந்த தலைவ எல்லாம் வல்ல சித்த னே  
மருவும் துரிய வரையுள் நிறைந்து வயங்கும் பரம மே  
மன்றில் பரமா னந்த நடஞ்செய் கின்ற பிரம மே.  
எனக்கும் உனக்கும்  
  
**52.** அன்னே என்னை ஆண்ட தலைவ அடியன் உள்ள மே   
அமர்ந்த துணைவ எனக்குக் கிடைத்த அமுத வெள்ள மே  
பொன்னே பொன்னில் பொலிந்து நிறைந்த புனித வான மே  
புனித வானத் துள்ளே விளங்கும் பூரண ஞான மே.  
எனக்கும் உனக்கும்  
  
**53.** சமயத் தெய்வம் பலவும் சிறிய துரும்ப தென்ன வே   
சாற்றப் புகினும் சாலார்அருளின் பெருமை உன்ன வே  
அமையும் அண்டப் பகுதி பலவும் அணுவின் பொடியி லே  
அனந்தத் தொன்றென் றுரைத்துஞ் சாலா நின்பொன் னடியி லே.  
எனக்கும் உனக்கும்  
  
**54.** அப்பா நின்னை அடைந்த என்னை ஒப்பார் யாவ ரே   
ஆறா றகன்ற நிலையை அடைந்தான் என்பர் தேவ ரே  
இப்பா ராதி பூதம் அடங்குங் காலும் நின்னை யே  
ஏத்திக் களித்து வாழ்வேன் இதற்கும் ஐய மென்னை யே.  
எனக்கும் உனக்கும்  
  
**55.** என்னை மறைத்த மறைப்பை நீக்கி என்னைக் காட்டி யே   
இறைவ நினையும் காட்டி வளர்த்தாய் அமுதம் ஊட்டி யே  
முன்னை மறைக்கும் எட்டா நினது பெருமை தன்னை யே  
முன்னி மகிழ்ந்து பாடப் புரிந்தாய் அடிமை என்னை யே.  
எனக்கும் உனக்கும்  
  
**56.** எண்ணுந் தோறும் எண்ணுந் தோறும் என்னுள் இனிக்கு தே   
இறைவ நின்னைப் பாட நாவில் அமுதம் சனிக்கு தே  
கண்ணும் கருத்தும் நின்பால் அன்றிப் பிறர்பால் செல்லு மோ  
கண்டேன் உன்னை இனிமேல் என்னை மாயை வெல்லு மோ.  
எனக்கும் உனக்கும்  
  
**57.** விந்தோ நாத வெளியும் கடந்து மேலும் நீளு தே   
மேலை வெளியும் கடந்துன் அடியர் ஆணை ஆளு தே  
அந்தோ உனது பெருமை சிறிதும் அறிவார் இல்லை யே  
அறிந்தால் உருகி இன்ப வடிவம் ஆவர் ஒல்லை யே.  
எனக்கும் உனக்கும்  
  
**58.** இறுகப் பிடித்துக் கொண்டேன் பதத்தை இனிநான் விடுவ னோ   
எந்தாய் பாதம் பிடித்த கையால் வேறு தொடுவ னோ  
குறுகப் பயந்து கூற்றும் ஓடிக் குலைந்து போயிற் றே  
கோவே உன்றன் அருட்சிற் சோதி என்ன தாயிற் றே.  
எனக்கும் உனக்கும்  
  
**59.** காய்க்கும் பருவம் தன்னைப் பழுத்த பருவம் ஆக்கி யே   
கனக சபையில் நடிக்கின் றாய்ஓர் காலைத் தூக்கி யே  
நாய்க்குத் தவிசிட் டொருபொன் முடியும் நன்று சூட்டி யே  
நட்ட நடுவே வைத்தாய் கருணை அமுதம் ஊட்டி யே.  
எனக்கும் உனக்கும்  
  
**60.** கல்லை நோக்கிக் கனிந்து பழுத்த கனிய தாக்கி யே   
கனக சபையில் நடிக்கின் றாய்ஓர் காலைத் தூக்கி யே  
புல்லை முடிக்கும் அணிகின் றாய்என் புன்சொல் மாலை யே  
புனைந்தென் உளத்தில் இருக்கப் புரிந்தாய் நின்பொற் காலையே.  
எனக்கும் உனக்கும்  
  
**61.** சாதல் பிறத்தல் என்னும் அவத்தைத் தவிர்த்துக் காலை யே   
தனித்துன் அருளின் அமுதம் புகட்டிக் கொடுத்தாய் மேலை யே  
ஓதல் உணர்தல் உவத்தல் எனக்கு நின்பொற் பாத மே  
உலக விடயக் காட்டில் செல்லா தெனது போத மே.  
எனக்கும் உனக்கும்  
  
**62.** அருளும் பொருளும் பெற்றேன் அடிய னாகி நானு மே   
அஞ்சேன் மாயை வினைகட் கொருசிற் றளவ தேனு மே  
இருளும் நிறத்துக் கூற்றைத் துரத்தி அருள்சிற் சோதி யே  
என்றன் அகத்தும் புறத்தும் விளங்கு கின்ற தாதி யே.  
எனக்கும் உனக்கும்  
  
**63.** காமக் கடலைக் கடந்து வெகுளிக் கடலை நீந்தி னேன்   
கடிய மயக்கக் கடலைத் தாண்டி அடியை ஏந்தி னேன்  
சேமப் பொதுவில் நடங்கண் டெனது சிறுமை நீங்கி னேன்  
சிற்றம் பலத்து நடங்கண் டுவந்து மிகவும் ஓங்கி னேன்.  
எனக்கும் உனக்கும்  
  
**64.** தாங்கல் விடுதல் இரண்டும் எனக்குச் சமம தாயிற் றே   
சகத்தில் வழங்கும் மாயை வழக்குத் தவிர்ந்து போயிற் றே  
ஏங்கல் சலித்தல் இரண்டும் இன்றி இளைப்பு நீங்கி னேன்  
எந்தாய் கருணை அமுதுண் டின்பப் பொருப்பில் ஓங்கி னேன்.  
எனக்கும் உனக்கும்  
  
**65.** உறவு பகைஎன் றிரண்டும் எனக்கிங் கொன்ற தாயிற் றே   
ஒன்றென் றிரண்டென் றுளறும் பேதம் ஓடிப் போயிற் றே  
மறவு நினைவென் றென்னை வலித்த வலிப்பு நீங்கி னேன்  
மன்றில் பரமா னந்த நடங்கண் டின்பம் ஓங்கி னேன்.  
எனக்கும் உனக்கும்  
  
**66.** உன்னைக்கண்டு கொண்டேன் கண்ட வுடன்இங் கென்னை யே   
உலக மெல்லாம் கண்டு கொண்ட உவப்பி தென்னை யே  
என்னைக் கண்டு கொண்ட காலத் திறைவ நின்னை யே  
யாரும் கண்டு கொண்டார் இல்லை யாங்க தென்னை யே.  
எனக்கும் உனக்கும்  
  
**67.** மலத்தில் புழுத்த புழுவும் நிகர மாட்டா நாயி னேன்   
வள்ளல் கருணை அமுதுண் டின்ப நாட்டான் ஆயி னேன்  
குலத்தில் குறியில் குணத்தில் பெருமை கொள்ளா நாயி னேன்  
கோதில் அமுதுண் டெல்லா நலமும் உள்ளான் ஆயி னேன்.  
எனக்கும் உனக்கும்  
  
**68.** கடைய நாயில் கடைய நாய்க்கும் கடையன் ஆயி னேன்   
கருணை அமுதுண் டின்ப நாட்டுக் குடையன் ஆயி னேன்  
விடயக் காட்டில் ஓடித் திரிந்த வெள்ளை நாயி னேன்  
விடையாய் நினக்கு மிகவும் சொந்தப் பிள்ளை ஆயி னேன்.  
எனக்கும் உனக்கும்  
  
**69.** அயனும் மாலும் தேடித் தேடி அலந்து போயி னார்   
அந்தோ இவன்முன் செய்த தவம்யா தென்ப ராயி னார்  
மயனும் கருத மாட்டாத் தவள மாடத் துச்சி யே  
வயங்கும் அணைமேல் வைத்தாய் சிறிய நாயை மெச்சி யே.  
எனக்கும் உனக்கும்  
  
**70.** வல்லாய் உனது கருணை அமுதென் வாய்க்கு வந்த தே   
மலமும் மாயைக் குலமும் வினையும் முழுதும் வெந்த தே  
எல்லா நலமும் ஆன அதனை உண்டு வந்த தே  
இறவா தென்றும் ஓங்கும் வடிவம் எனக்கு வந்த தே.  
எனக்கும் உனக்கும்  
  
**71.** சிற்றம் பலத்தில் நடங்கண் டவர்காற் பொடிகொள் புல்ல தே   
சிருட்டி முதல்ஓர் ஐந்து தொழிலும் செய்ய வல்ல தே  
பற்றம் பலத்தில் வைத்தார் தம்மைப் பணியும் பத்த ரே  
பரம பதத்தர் என்று பகர்வர் பரம முத்த ரே.  
எனக்கும் உனக்கும்  
  
**72.** சிருட்டி முதல்ஓர் ஐந்து தொழிலும் செய்யென் றென்னை யே   
செல்வப் பிள்ளை யாக்கி வளர்க்கின் றாய்இ தென்னை யே  
தெருட்டித் திருப்பொற் பதத்தைக் காட்டி அமுதம் ஊட்டி யே  
திகழ நடுவைத் தாய்சன் மார்க்க சங்கம்கூட்டி யே.  
எனக்கும் உனக்கும்  
  
**73.** அடியன்ஆக்கிப் பிள்ளைஆக்கி நேயன்ஆக்கி யே   
அடிகள்ஆக்கிக் கொண்டாய் என்னை அவலம் நீக்கி யே  
படியு ளோரும் வானு ளோரும் இதனை நோக்கி யே  
பதியும் ஓர வாரன் என்பர் பரிவு தேக்கி யே.  
எனக்கும் உனக்கும்  
  
**74.** அண்ணா எனையும் பொருளென் றெண்ணி இரவும் பகலு மே   
அகத்தும் புறத்தும் திரிகின் றாய்இவ் வுலகென் புகலு மே  
தண்ணா ரமுதம் மிகவும் எனக்குத் தந்த தன்றி யே  
தனியே இன்னும் தருகின் றாய்என் னறிவின் ஒன்றி யே.  
எனக்கும் உனக்கும்  
  
**75.** வேதா கமத்தின் அடியும் நடுவும் முடியு மற்று மே   
வெட்ட வெளிய தாகி விளங்கக் கண்டேன் முற்று மே  
நாதா சிறிய நாய்க்கும் கடையேன் முற்றும் கண்ட தே  
நானோ கண்டேன் எந்தாய் கருணை நாட்டம் கண்ட தே.  
எனக்கும் உனக்கும்  
  
**76.** புழுவில் புழுத்த புழுவும் நிகரப் போதா நாயி னேன்   
பொதுவில் நடிக்கும் தலைவ நினக்கே அடிமை ஆயி னேன்  
தழுவற் கரிய பெரிய துரியத் தம்பத் தேறி னேன்  
தனித்தப் பாலோர் தவள மாடத் திருந்து தேறி னேன்.  
எனக்கும் உனக்கும்  
  
**77.** கடையன் எனது கொடிய கடின நெஞ்சக் கல்லை யே   
கனிய தாக்கித் தூக்கிக் கொண்டாய் துரியத் தெல்லை யே  
உடையாய் துரியத் தலத்தின் மேல்நின் றோங்குந் தலத்தி லே  
உன்பால் இருக்க வைத்தாய் என்னை உவந்து வலத்தி லே.  
எனக்கும் உனக்கும்  
  
**78.** அறிந்த நாள்கள் தொடங்கி இற்றைப் பகலின் வரையு மே   
அடியேன் பட்ட பாட்டை நினைக்கில் கல்லும் கரையு மே  
எறிந்தப் பாடு முழுதும் பெரிய இன்ப மாயிற் றே  
எந்தாய் கருணை எனக்கு மிகவும் சொந்த மாயிற் றே.  
எனக்கும் உனக்கும்  
  
**79.** பனிரண் டாண்டு தொடங்கிஇற்றைப் பகலின் வரையு மே   
படியில் பட்ட பாட்டை நினைக்கில் மலையும் கரையு மே  
துனியா தந்தப் பாடு முழுதும் சுகம தாயிற் றே  
துரையே நின்மெய் அருளிங் கெனக்குச் சொந்த மாயிற் றே.  
எனக்கும் உனக்கும்  
  
**80.** ஈரா றாண்டு தொடங்கிஇற்றைப் பகலின் வரையு மே   
எளியேன் பட்ட பாட்டை நினைக்கில் இரும்பும் கரையு மே  
ஏராய் அந்தப் பாடு முழுதும் இன்ப மாயிற் றே  
இறைவா நின்மெய் அருளிங் கெனக்குச் சொந்த மாயிற் றே.  
எனக்கும் உனக்கும்  
  
**81.** பாட்டால் உனது பதத்தை நாடிப் பாடும் வாய ரே   
பதியே இந்த உலகில் எனக்கு மிகவும் நேய ரே  
நாட்டார் எனினும் நின்னை உளத்து நாட்டார் ஆயி லோ  
நயவேன் சிறிதும் நயத்தல் கயக்கும் எட்டிக் காயி லோ.  
எனக்கும் உனக்கும்  
  
**82.** சின்ன வயது தொடங்கி என்னைக் காக்கும் தெய்வ மே   
சிறியேன் மயங்கும் தோறும் மயக்கம் தீர்க்கும் தெய்வ மே  
என்னை அவத்தைக் கடல்நின் றிங்ஙன் எடுத்த தெய்வ மே  
எல்லா நலமும் தரும்இன் னமுதம் கொடுத்த தெய்வ மே.  
எனக்கும் உனக்கும்  
  
**83.** அச்சம் தீர்த்திங் கென்னை ஆட்கொண் டருளும் அமுத னே   
அடியேன் பிழைகள் அனைத்தும் பொறுத்துள் அமர்ந்த அமுத னே  
இச்சை யாவும் முடித்துக் கொடுத்துள் இலங்கும் குரவ னே  
என்றும் இறவாக் கல்வி அடியேற் கீய்ந்த குரவ னே.  
எனக்கும் உனக்கும்  
  
**84.** உள்ளும் புறத்தும் கருணை அமுதம் ஊட்டும் அன்னை யே   
ஓதா துணர உணரும் உணர்வை உதவும் அன்னை யே  
தெள்ளும் கருணைச் செங்கோல் செலுத்தச் செய்த அப்ப னே  
செல்வப் பிள்ளை யாக்கி என்னுள் சேர்ந்த அப்ப னே.  
எனக்கும் உனக்கும்  
  
**85.** இரவும் பகலும் என்னைக் காத்துள் இருக்கும் இறைவ னே   
எல்லா உலகும் புகழ எனைமேல் ஏற்றும் இறைவ னே  
கரவு நினையா தெனக்கு மெய்ம்மை காட்டும் துணைவ னே  
களித்தென் தனையும் சன்மார்க் கத்தில் நாட்டும் துணைவ னே.  
எனக்கும் உனக்கும்  
  
**86.** சற்றும் வருந்தப் பாரா தென்னைத் தாங்கும் நேய னே   
தான்நான் என்று பிரித்தற் கரிய தரத்து நேய னே  
முற்றும் தனதை எனக்குக் கொடுத்து முயங்கும் நேய னே  
முன்னே நான்செய் தவத்தில் எனக்குள் முளைத்த நேய னே.  
எனக்கும் உனக்கும்  
  
**87.** நேயா நின்னை நினைக்க நினைக்க நெஞ்சம் களிக்கு தே   
நெடிய விழிகள் இரண்டும் இன்ப நீர்து ளிக்கு தே  
ஓயா துனது பெருமை நினைக்க உவகை நீடு தே  
உரைப்பார் எவர்என் றுலகில் பலரை ஓடித் தேடு தே.  
எனக்கும் உனக்கும்  
  
**88.** பொன்னே நின்னை உன்ன உடம்பு புளகம் மூடு தே   
பொதுவைக் காண உள்ளே ஆசை பொங்கி ஆடு தே  
என்னே பிறர்தம் வரவு நோக்கக் கண்கள் வெதும்பு தே  
எந்தாய் வரவை நினைக்கக் களிப்புப் பொங்கித் ததும்பு தே.  
எனக்கும் உனக்கும்  
  
**89.** மணியே நின்னைப் பொதுவில் கண்ட மனிதர் தேவ ரே   
மனிதர் கண்ணிற் பட்ட புல்லும் மரமும் தேவ ரே  
அணியே நின்னைப் பாடும் அடியர் தாமோ மூவ ரே  
அவரைக் கண்டார் அவரைக் கண்டார் அவர்கள் மூவ ரே.  
எனக்கும் உனக்கும்  
  
**90.** வாழ்வே நினது நடங்கண் டவரைச் சுத்தர் என்ப னோ   
மலங்கள் மூன்றும் தவிர்த்த சுத்த முத்தர் என்ப னோ  
ஏழ்வே தனையும் நீக்கி வாழும் நித்தர் என்ப னோ  
எல்லாம் செய்ய வல்ல ஞான சித்தர் என்ப னோ.  
எனக்கும் உனக்கும்  
  
**91.** சிவமே நின்னைப் பொதுவில் கண்ட செல்வர் தம்மை யே   
தேவர் கண்டு கொண்டு வணங்கு கின்றார் இம்மை யே  
தவமே புரிந்து நின்னை உணர்ந்த சாந்த சித்த ரே  
தகும்ஐந் தொழிலும் தாமே இயற்ற வாய்ந்த சித்த ரே.  
எனக்கும் உனக்கும்  
  
**92.** ஐவ ராலும் நின்னை அறிதற் கருமை அருமை யே   
ஆரே அறிவர் மறையும் அறியா நினது பெருமை யே  
பொய்வ ராத வாய்கொண் டுன்னைப் போற்றும் அன்ப ரே  
பொருளே நின்னை அறிவர் அவரே அழியா இன்ப ரே.  
எனக்கும் உனக்கும்  
  
**93.** என்னைக் காட்டிஎன்னுள் இலங்கும் நின்னைக் காட்டியே   
இறங்கா நிலையில் ஏற்றி ஞான அமுதம் ஊட்டி யே  
பொன்னைக் காட்டிப் பொன்னே நினது புகழைப் பாடி யே  
புந்தி களிக்க வைத்தாய் அழியா தென்னை நாடி யே.  
எனக்கும் உனக்கும்  
  
**94.** அண்ட கோடி அனைத்தும் காணும் கண்கள் எய்தி யே   
அறிந்தேன் அங்கைக் கனிபோல் அவற்றில் உள்ள செய்தி யே  
பிண்ட கோடி முழுதும்காணப் பெற்று நின்னை யே  
பேசிப் பேசி வியக்கின் றேன்இப் பிறவி தன்னை யே.  
எனக்கும் உனக்கும்  
  
**95.** சிற்றம் பலத்தின் நடனம் காட்டிச் சிவத்தைக் காட்டி யே   
சிறப்பாய் எல்லாம் வல்ல சித்தித் திறத்தைக் காட்டி யே  
குற்றம் பலவும் தீர்த்தென் தனக்கோர் முடியும் சூட்டி யே  
கோவே நீயும் என்னுள் கலந்து கொண்டாய் நாட்டி யே.  
எனக்கும் உனக்கும்  
  
**96.** சுத்த நிலையின் நடுநின் றெங்கும் தோன்றும் சோதி யே   
துரிய வெளியைக் கடந்தப் பாலும் துலங்கும் சோதி யே  
சித்தர் உளத்தில் சுடர்செய் தோங்கும் தெய்வச் சோதி யே  
சிற்றம் பலத்தில் நடஞ்செய் தெனக்குள் சிறந்த சோதி யே.  
எனக்கும் உனக்கும்  
  
**97.** அன்றே என்னை அடியன்ஆக்கி ஆண்ட சோதி யே   
அதன்பின் பிள்ளை ஆக்கிஅருள்இங் களித்த சோதி யே  
நன்றே மீட்டும் நேயன் ஆக்கிநயந்த சோதி யே  
நானும் நீயும் ஒன்றென் றுரைத்துநல்கு சோதி யே.  
எனக்கும் உனக்கும்  
  
**98.** நீயே வலிந்திங் கென்னை ஆண்ட நீதிச் சோதி யே   
நின்னைப் பாட என்னை வளர்க்கும் நிமலச் சோதி யே  
தாயே எனவந் தென்னைக் காத்த தருமச் சோதி யே  
தன்மை பிறரால் அறிதற் கரிய தலைமைச் சோதி யே.  
எனக்கும் உனக்கும்  
  
**99.** சாகாக் கல்விஎனக்குப் பயிற்றித் தந்த சோதி யே   
தன்னேர் முடிஒன் றெனது முடியில் தரித்த சோதி யே  
ஏகாக் கரப்பொற் பீடத்தென்னை ஏற்று சோதி யே  
எல்லாம் வல்ல சித்திஆட்சி ஈய்ந்த சோதி யே.  
எனக்கும் உனக்கும்  
  
**100.** சோதி எவையும் விளங்க விளங்கும் சோதியே வாழி யே   
துரிய வெளியின் நடுநின் றோங்கும் சோதி வாழி யே  
சூதி லாமெய்ச் சிற்றம் பலத்துச் சோதி வெல்க வே  
துலங்கப் பொன்னம் பலத்தில் ஆடும் சோதி வெல்க வே.  
எனக்கும் உனக்கும்  
  
**101.** சுத்த சிவசன் மார்க்க நீதிச் சோதி போற்றி யே   
சுகவாழ் வளித்த சிற்றம் பலத்துச் சோதி போற்றி யே  
சுத்த சுடர்ப்பொற் சபையில் ஆடும் சோதி போற்றி யே  
சோதி முழுதும் விளங்க விளங்கும் சோதி போற்றி யே.  
  
**102.** எனக்கும் உனக்கும் இசைந்த பொருத்தம் என்ன பொருத்த மோ   
இந்தப் பொருத்தம் உலகில் பிறருக் கெய்தும் பொருத்த மோ.  
  
  
  
  * * * *  
  
  * 336\. உயிரும் உடலும் - ச. மு. க.  
  * 337\. பெருகி - ச. மு. க.  
  * 338\. தனியன் - பி. இரா., ச. மு. க.  
  
ஆறாம் திருமுறை / Sixth Thirumurai  
  
##  113\. அம்பலவாணர் வருகை  
ampalavāṇar varukai  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** வாரீர் சிதம்பர வல்லி சிவகாம   
வல்லி மணாளரே வாரீர்  
மணிமன்ற வாணரே வாரீர்.  
  
  
 கண்ணிகள்  
  
**2.** அருட்பெருஞ் சோதிஎன் ஆண்டவ ரேதிரு   
அம்பல வாணரே வாரீர்  
அன்புடை யாளரே வாரீர். வாரீர்  
  
**3.** அச்சம் தவிர்த்தென்னை ஆட்கொண் டருளிய   
அந்தண ரேஇங்கு வாரீர்  
அம்பலத் தையரே வாரீர். வாரீர்  
  
**4.** அன்புரு வானவர் இன்புற உள்ளே   
அறிவுரு வாயினீர் வாரீர்  
அருட்பெருஞ் ஜோதியீர் வாரீர். வாரீர்  
  
**5.** அண்டங்கள் எல்லாம் அணுவில் அடக்கும்   
அரும்பெருஞ் சித்தரே வாரீர்  
அற்புத ரேஇங்கு வாரீர். வாரீர்  
  
**6.** அம்மையு மாய்எனக் கப்பனு மாகிஎன்   
அன்பனு மாயினீர் வாரீர்  
அங்கண ரேஇங்கு வாரீர். வாரீர்  
  
**7.** அல்லல் அறுத்தென் அறிவை விளக்கிய   
அம்பல வாணரே வாரீர்  
அங்கண ரேஇங்கு வாரீர். வாரீர்  
  
**8.** அப்பணி பொன்முடி அப்பனென் றேத்துமெய்   
அன்பருக் கன்பரே வாரீர்  
இன்பம் தரஇங்கு வாரீர். வாரீர்  
  
**9.** அச்சுதர் நான்முகர் உச்சியில் மெச்சும்   
அடிக்கம லத்தீரே வாரீர்  
நடிக்கவல் லீர்இங்கு வாரீர். வாரீர்  
  
**10.** அண்டர்க் கரும்பதந் தொண்டர்க் கெளிதில்   
அளித்திட வல்லீரே வாரீர்  
களித்தென்னை ஆண்டீரே வாரீர். வாரீர்  
  
**11.** அம்பர மானசி தம்பர நாடகம்   
ஆடவல் லீர்இங்கு வாரீர்  
பாடல்உ வந்தீரே298 வாரீர். வாரீர்  
  
**12.** ஆதிஅ னாதிஎன் றாரணம் போற்றும்   
அரும்பெருஞ் ஜோதியீர் வாரீர்  
ஆனந்த நாடரே வாரீர். வாரீர்  
  
**13.** ஆகம வேதம் அனேக முகங்கொண்   
டருச்சிக்கும் பாதரே வாரீர்  
ஆருயிர் நாதரே வாரீர். வாரீர்  
  
**14.** ஆசறும் அந்தங்கள் ஆறும் புகன்றநல்   
ஆரிய ரேஇங்கு வாரீர்  
ஆனந்தக் கூத்தரே வாரீர். வாரீர்  
  
**15.** ஆல நிழற்கண் அமர்ந்தறஞ் சொன்னநல்   
ஆரிய ரேஇங்கு வாரீர்  
ஆனந்தக் கூத்தரே வாரீர். வாரீர்  
  
**16.** ஆரமு தாகிஎன் ஆவியைக் காக்கின்ற   
ஆனந்த ரேஇங்கு வாரீர்  
ஆடல்வல் லீர்இங்கு வாரீர். வாரீர்  
  
**17.** ஆதர வாய்என் அறிவைத் தெளிவித்   
தமுதம் அளித்தீரே வாரீர்  
ஆடிய பாதரே வாரீர். வாரீர்  
  
**18.** ஆதார மீதானத் தப்பாலும் காண்டற்   
கரும்பெருஞ் ஜோதியீர் வாரீர்  
கரும்பினில் இனிக்கின்றீர் வாரீர். வாரீர்  
  
**19.** ஆதியும் அந்தமும் இல்லா அரும்பெரும்   
ஜோதிய ரேஇங்கு வாரீர்  
வேதிய ரேஇங்கு வாரீர். வாரீர்  
  
**20.** ஆடல்கொண் டீர்திரு வம்பலத் தேஎன்றன்   
பாடல்கொண் டீர்இங்கு வாரீர்  
கூடவல் லீர்இங்கு வாரீர். வாரீர்  
  
**21.** ஆக்கம் கொடுத்தென்றன் தூக்கம் தடுத்தஎன்   
ஆண்டவ ரேஇங்கு வாரீர்  
தாண்டவ ரேஇங்கு வாரீர். வாரீர்  
  
**22.** ஆபத்தை நீக்கிஓர் தீபத்தை ஏற்றிஎன்   
ஆணவம் போக்கினீர் வாரீர்  
காணவந் தேன்இங்கு வாரீர். வாரீர்  
  
**23.** இதுதரு ணம்தரு ணம்தரு ணம்என்   
இறையவ ரேஇங்கு வாரீர்  
காணவந் தேன்இங்கு வாரீர். வாரீர்  
  
**24.** இச்சையின் வண்ணம் எனக்கருள் செய்ய   
இதுதரு ணம்இங்கு வாரீர்  
இன்னமு தாயினீர் வாரீர். வாரீர்  
  
**25.** இன்பம் கொடுத்தேஎன் துன்பம் கெடுத்துள்   
இருக்கின்ற நாதரே வாரீர்  
இருக்கின் பொருளானீர் வாரீர். வாரீர்  
  
**26.** இரவும் பகலும் இதயத்தி லூறி   
இனிக்கும் அமுதரே வாரீர்  
இனித்தரி யேன்இங்கு வாரீர். வாரீர்  
  
**27.** இன்னும்தாழ்த் தங்கே இருப்ப தழகன்று   
இதுதரு ணம்இங்கு வாரீர்  
இருமையும் ஆயினீர் வாரீர். வாரீர்  
  
**28.** இடர்தவிர்த் தின்பம் எனக்களித் தாளற்   
கிதுதரு ணம்இங்கு வாரீர்  
இனியவ ரேஇங்கு வாரீர். வாரீர்  
  
**29.** இறையும் பொறுப்பரி தென்னுயிர் நாதரே   
இத்தரு ணம்இங்கு வாரீர்  
இதநடஞ் செய்கின்றீர் வாரீர். வாரீர்  
  
**30.** இம்மையி லேஎனக் கம்மையின் இன்பம்   
இதுஎன் றளித்தீரே வாரீர்  
இதயத் திருந்தீரே வாரீர். வாரீர்  
  
**31.** இங்கங்கென் னாமலே எள்ளுக்குள் எண்ணெய்போல்   
எங்கும் நிறைந்தீரே வாரீர்  
இந்தெழில் வண்ணரே வாரீர். வாரீர்  
  
**32.** இணைஒன்றும் இல்லா இணையடி என்தலை   
ஏறவைத் தீர்இங்கு வாரீர்  
இறுதியி லீர்இங்கு வாரீர். வாரீர்  
  
**33.** ஈன்றாளும் எந்தையும் என்குரு வும்எனக்   
கின்பமும் ஆயினீர் வாரீர்  
அன்பருக் கன்பரே வாரீர். வாரீர்  
  
**34.** ஈனம் அறுத்துமெய்ஞ் ஞான விளக்கென்   
இதயத்தில் ஏற்றினீர் வாரீர்  
உதயச் சுடரினீர் வாரீர். வாரீர்  
  
**35.** ஈடறி யாதமெய் வீடுதந் தன்பரை   
இன்புறச் செய்கின்றீர் வாரீர்  
வன்பர்க் கரியீரே வாரீர். வாரீர்  
  
**36.** ஈதியல் என்றுநின் றோதிய வேதத்திற்   
கெட்டா திருந்தீரே வாரீர்  
நட்டார்க் கெளியீரே வாரீர். வாரீர்  
  
**37.** ஈசர் எனும்பல தேசர்கள் போற்றும்ந   
டேசரே நீர்இங்கு வாரீர்  
நேசரே நீர்இங்கு வாரீர். வாரீர்  
  
**38.** ஈசர் பலிக்குழல்299 நேசர்என் றன்பர்கள்   
ஏசநின் றீர்இங்கு வாரீர்  
நாசமில் லீர்இங்கு வாரீர். வாரீர்  
  
**39.** ஈறறி யாமறை யோன்என் றறிஞர்   
இயம்பநின் றீர்இங்கு வாரீர்  
வயந்தரு வீர்இங்கு வாரீர் வாரீர்  
  
**40.** ஈதல்கண் டேமிகக் காதல்கொண் டேன்எனக்   
கீதல்செய் வீர்இங்கு வாரீர்  
ஓதரி யீர்இங்கு வாரீர். வாரீர்  
  
**41.** ஈடணை அற்றநெஞ் சூடணை உற்றுமற்   
றீடணை யீர்இங்கு வாரீர்  
ஆடவல் லீர்இங்கு வாரீர். வாரீர்  
  
**42.** ஈண்டறி வோங்கிடத் தூண்டறி வாகிஉள்   
ஈண்டுகின் றீர்இங்கு வாரீர்  
ஆண்டவ ரேஇங்கு வாரீர். வாரீர்  
  
**43.** உள்ளதே உள்ளது விள்ளது வென்றெனக்   
குள்ள துரைசெய்தீர் வாரீர்  
வள்ளல் விரைந்திங்கு வாரீர். வாரீர்  
  
**44.** உருவாய் அருவாய் உருவரு வாய்அவை   
ஒன்றுமல் லீர்இங்கு வாரீர்  
என்றும்நல் லீர்இங்கு வாரீர். வாரீர்  
  
**45.** உறவும் பகையும் உடைய நடையில்   
உறவும்எண் ணேன்இங்கு வாரீர்  
பிறவுநண் ணேன்இங்கு வாரீர். வாரீர்  
  
**46.** உள்ளக் கருத்தைநான் வள்ளற் குரைப்பதென்   
உள்ளத் திருந்தீரே வாரீர்  
விள்ளற் கரியீரே வாரீர். வாரீர்  
  
**47.** உய்யவல் லார்க்கருள் செய்யவல் லீர்நானும்   
உய்யவல் லேன்இங்கு வாரீர்  
செய்யவல் லீர்இங்கு வாரீர். வாரீர்  
  
**48.** உடையவ ரார்இக் கடையவ னேனுக்   
குடையவ ரேஇங்கு வாரீர்  
சடையவ ரே300 இங்கு வாரீர். வாரீர்  
  
**49.** உறங்கி இறங்கும் உலகவர் போலநான்   
உறங்கமாட் டேன்இங்கு வாரீர்  
இறங்கமாட் டேன்இங்கு வாரீர். வாரீர்  
  
**50.** உண்டுடுத் தின்னும் உழலமாட் டேன்அமு   
துண்டி விரும்பினேன் வாரீர்  
உண்டி தரஇங்கு வாரீர். வாரீர்  
  
**51.** உன்னுதோ றுன்னுதோ றுள்ளே இனிக்கின்ற   
உத்தம ரேஇங்கு வாரீர்  
உற்ற துணையானீர் வாரீர். வாரீர்  
  
**52.** உம்மாணை உம்மாணை உம்மைஅல் லால்எனக்   
குற்றவர் மற்றிலை வாரீர்  
உற்றறிந் தீர்இங்கு வாரீர். வாரீர்  
  
**53.** ஊன நடந்தவிர்த் தான நடங்காட்டு   
மோன நடேசரே வாரீர்  
ஞான நடேசரே வாரீர். வாரீர்  
  
**54.** ஊருமில் லீர்ஒரு பேருமில் லீர்அறி   
வோருமில் லீர்இங்கு வாரீர்  
யாருமில் லீர்இங்கு வாரீர். வாரீர்  
  
**55.** ஊறு சிவானந்தப் பேறு தருகின்ற   
வீறுடை யீர்இங்கு வாரீர்  
நீறுடை யீர்இங்கு வாரீர். வாரீர்  
  
**56.** ஊன்றுநும் சேவடி சான்று தரிக்கிலேன்   
ஏன்றுகொள் வீர்இங்கு வாரீர்  
ஆன்றவ ரேஇங்கு வாரீர். வாரீர்  
  
**57.** ஊற்றை உடம்பிது மாற்றுயர் பொன்னென   
ஏற்றம் அருள்செய்வீர் வாரீர்  
தேற்றம் அருள்செய்வீர் வாரீர். வாரீர்  
  
**58.** ஊடல்இல் லீர்எனைக் கூடல்வல் லீர்என்னுள்   
பாடல்சொல் வீர்இங்கு வாரீர்  
ஆடல்நல் லீர்இங்கு வாரீர். வாரீர்  
  
**59.** ஊக்கம் கொடுத்தென்றன் ஏக்கம் கெடுத்தருள்   
ஆக்க மடுத்தீரே வாரீர்  
தூக்கம் தவிர்த்தீரே வாரீர். வாரீர்  
  
**60.** ஊமை எழுத்தினுள் ஆமை எழுத்துண்டென்   
றோமை அறிவித்தீர் வாரீர்  
சேமஞ் செறிவித்தீர் வாரீர். வாரீர்  
  
**61.** ஊக மிலேன்பெற்ற தேகம் அழியாத   
யோகம் கொடுத்தீரே வாரீர்  
போகம் கொடுத்தீரே வாரீர். வாரீர்  
  
**62.** ஊதியம் தந்தநல் வேதிய ரேஉண்மை   
ஓதிய நாதரே வாரீர்  
ஆதிஅ னாதியீர் வாரீர். வாரீர்  
  
**63.** என்குறை தீர்த்தென்னுள் நன்குறை வீர்இனி   
என்குறை என்முன்னீர் வாரீர்  
தன்குறை இல்லீரே வாரீர். வாரீர்  
  
**64.** என்னுயிர் ஆகிஎன் றன்உயிர்க் குள்ளேஓர்   
இன்னுயிர் ஆயினீர் வாரீர்  
என்னுயிர் நாதரே வாரீர். வாரீர்  
  
**65.** என்கண் அருள்செய்தென் புன்கண் விலக்கிய   
என்கண் ணனையீரே வாரீர்  
என்கண் ணுதலீரே வாரீர். வாரீர்  
  
**66.** எல்லா உயிர்களும் நல்லார் எனத்தொழும்   
எல்லாம்வல் லீர்இங்கு வாரீர்  
சொல்லா நிலையினீர் வாரீர். வாரீர்  
  
**67.** எட்டும் இரண்டுமென் றிட்டு வழங்குதல்   
எட்டும் படிசெய்தீர் வாரீர்  
எட்டுரு வாயினீர் வாரீர்.301 வாரீர்  
  
**68.** என்று கண்டாய்இது302 நன்றுகொண் டாளுக   
என்றுதந் தீர்இங்கு வாரீர்  
அன்றுவந் தீர்இன்று வாரீர். வாரீர்  
  
**69.** எச்சம யங்களும் பொய்ச்சம யமென்றீர்   
இச்சம யம்இங்கு வாரீர்  
மெய்ச்சம யந்தந்தீர் வாரீர். வாரீர்  
  
**70.** என்பாற் களிப்பொடும் அன்பால்ஒன் றீந்திதை   
இன்பால் பெறுகின்றீர் வாரீர்  
தென்பால் முகங்கொண்டீர் வாரீர். வாரீர்  
  
**71.** எச்ச உரையன்றென் இச்சைஎல் லாம்உம   
திச்சைகண் டீர்இங்கு வாரீர்  
அச்சம்த விர்த்தீரே வாரீர். வாரீர்  
  
**72.** எண்ணமெல் லாம்உம தெண்ணமல் லால்வேறோர்   
எண்ணம் எனக்கில்லை வாரீர்  
வண்ணம் அளிக்கின்றீர் வாரீர். வாரீர்  
  
**73.** ஏராய நான்முகர் நாராய ணர்மற்றும்   
பாராய ணம்செய்வீர் வாரீர்  
ஊராயம் ஆயினீர் வாரீர். வாரீர்  
  
**74.** ஏம மிகுந்திரு வாம சுகந்தரும்   
ஏம சபேசரே வாரீர்  
சோம சிகாமணி வாரீர். வாரீர்  
  
**75.** ஏத மிலாப்பர நாத முடிப்பொருள்   
ஏதது சொல்லுவீர் வாரீர்  
ஈதல் உடையீரே வாரீர். வாரீர்  
  
**76.** ஏக பராபர யோக வெளிக்கப்பால்   
ஏக வெளிநின்றீர் வாரீர்  
ஏகர் அனேகரே வாரீர். வாரீர்  
  
**77.** ஏறி இறங்கி இருந்தேன் இறங்காமல்   
ஏறவைத் தீர்இங்கு வாரீர்  
தேறவைத் தீர்இங்கு வாரீர். வாரீர்  
  
**78.** ஏகாந்த நன்னிலை யோகாந்தத் துள்ளதென்   
றேகாந்தம் சொல்லினீர் வாரீர்  
தேகாந்தம் இல்லீரே வாரீர். வாரீர்  
  
**79.** ஏகாத கல்விதான் சாகாத கல்வியென்   
றேகாத லாற்சொன்னீர் வாரீர்  
வேகாத காலினீர் வாரீர். வாரீர்  
  
**80.** ஏடா யிரமென்னை கோடா மொழிஒன்றே   
ஏடாஎன் றீர்இங்கு வாரீர்  
ஈடாவார் இல்லீரே வாரீர். வாரீர்  
  
**81.** ஏசாத தந்திரம் பேசாத மந்திரம்   
ஈசான மேலென்றீர் வாரீர்  
ஆசாதி இல்லீரே வாரீர். வாரீர்  
  
**82.** ஏனென்பார் வேறிலை நான்அன்பாற் கூவுகின்   
றேன்என்பால் ஏனென்பீர் வாரீர்  
ஆனின்பால் ஆடுவீர் வாரீர். வாரீர்  
  
**83.** ஐந்து மலங்களும் வெந்து விழஎழுத்   
தைந்துஞ் செயும்என்றீர் வாரீர்  
இந்து சிகாமணி வாரீர். வாரீர்  
  
**84.** ஐயமுற் றேனைஇவ் வையங் கரியாக   
ஐயம் தவிர்த்தீரே வாரீர்  
மெய்யம் பலத்தீரே வாரீர். வாரீர்  
  
**85.** ஐயர் நடம்புரி மெய்யர்என் றேஉணர்ந்   
தையர் தொழநின்றீர் வாரீர்  
துய்யர் உளநின்றீர் வாரீர். வாரீர்  
  
**86.** ஐவணங் காட்டுநும் மெய்வணம் வேட்டுநின்   
றைவணர் ஏத்துவீர் வாரீர்  
பொய்வணம் போக்குவீர் வாரீர். வாரீர்  
  
**87.** ஒன்றே சிவம்அதை ஒன்றுசன் மார்க்கமும்   
ஒன்றேஎன் றீர்இங்கு வாரீர்  
நன்றேநின் றீர்இங்கு வாரீர். வாரீர்  
  
**88.** ஒப்பாரில் லீர்உமக் கிப்பாரில் பிள்ளைநான்   
ஒப்பாரி அல்லகாண் வாரீர்  
முப்பாழ் கடந்தீரே வாரீர். வாரீர்  
  
**89.** ஒத்த இடந்தன்னில் நித்திரை செய்என்றீர்   
ஒத்த இடங்காட்ட வாரீர்  
சித்த சிகாமணி வாரீர். வாரீர்  
  
**90.** ஒட்டுமற் றில்லைநான் விட்டுப் பிரிகலேன்   
ஒட்டுவைத் தேனும்மேல் வாரீர்  
எட்டுக் குணத்தீரே வாரீர். வாரீர்  
  
**91.** ஒருமை நிலையில் இருமையும் தந்த   
ஒருமையி னீர்இங்கு வாரீர்  
பெருமையி னீர்இங்கு வாரீர். வாரீர்  
  
**92.** ஒண்மை விரும்பினேன் அண்மையில் ஈகுவீர்   
உண்மைசொன் னேன்இங்கு வாரீர்  
பெண்மை304 இடங்கொண்டீர் வாரீர். வாரீர்  
  
**93.** ஓங்கார நாடகம் பாங்காகச்305 செய்கின்ற   
ஓங்கார நாடரே வாரீர்  
ஆங்கார நீக்கினீர் வாரீர். வாரீர்  
  
**94.** ஓங்கும்பிண் டாண்டங்கள் தாங்கும் பெருவெளி   
ஓங்கு நடேசரே வாரீர்  
பாங்குசெய் வீர்இங்கு வாரீர். வாரீர்  
  
**95.** ஓசையின் உள்ளேஓர் ஆசை306 உதிக்கமெல்   
ஓசைசெய் வித்தீரே வாரீர்  
பாசம் அறுத்தீரே வாரீர். வாரீர்  
  
**96.** ஓரா துலகினைப் பாரா திருநினக்   
கோரா வகைஎன்றீர் வாரீர்  
பேரா நிலைதந்தீர் வாரீர். வாரீர்  
  
**97.** ஓடாது மாயையை நாடாது நன்னெறி   
ஊடா திருஎன்றீர் வாரீர்  
வாடா திருஎன்றீர் வாரீர். வாரீர்  
  
**98.** ஓலக் கபாடத்தைச் சாலத் திறந்தருள்   
ஓலக்கங் காட்டினீர் வாரீர்  
காலக் கணக்கில்லீர் வாரீர். வாரீர்  
  
**99.** ஓடத்தின் நின்றொரு மாடத்தில் ஏற்றிமெய்   
யூடத்தைக் காட்டினீர் வாரீர்  
வேடத்தைப் பூட்டினீர் வாரீர். வாரீர்  
  
**100.** ஓமத்தி லேநடுச் சாமத்தி லேஎனை   
ஓமத்தன்308 ஆக்கினீர் வாரீர்  
சாமத்த309 நீக்கினீர் வாரீர். வாரீர்  
  
**101.** ஓமென்ப தற்குமுன் ஆமென் றுரைத்துடன்   
ஊமென்று310 காட்டினீர் வாரீர்  
நாமென்று நாட்டினீர் வாரீர். வாரீர்  
  
**102.** ஔவிய மார்க்கத்தின் வெவ்வியல் நீக்கியே   
செவ்வியன் ஆக்கினீர் வாரீர்  
ஒவ்விஒன் றாக்கினீர் வாரீர். வாரீர்  
  
**103.** கண்ணனை யீர்உம்மைக் காணஎன் ஆசை   
கடல்பொங்கு கின்றது வாரீர்  
உடல்தங்கு கின்றது வாரீர். வாரீர்  
  
**104.** கண்டணைந் தால்அன்றிக் காதல் அடங்காதென்   
கண்மணி யீர்இங்கு வாரீர்  
உண்மணி யீர்இங்கு வாரீர். வாரீர்  
  
**105.** கட்டிக்கொண் டும்மைக் கலந்து கொளல்வேண்டும்   
காரண ரேஇங்கு வாரீர்  
பூரண ரேஇங்கு வாரீர். வாரீர்  
  
**106.** வாரீர் சிதம்பர வல்லி சிவகாம   
வல்லி மணாளரே வாரீர்  
மணிமன்ற வாணரே வாரீர்.  
  
  
  
  * * * *  
  
  * 298\. பாடவல்லீரிங்கு - முதற்பதிப்பு., பொ. சு., ச. மு. க.  
  * 299\. ஈசர் எளியற்கு - முதற்பதிப்பு., பொ. சு., பி. இரா,  
  * 300\. தடை தவிர்ப்பீர் - முதற்பதிப்பு., பொ. சு., பி. இரா.  
  * 301\. எட்டும் இரண்டும் - பத்து (ய). ய - ஆன்மா. எட்டுரு - அஷ்டமூர்த்தம்எட்டுஉரு - (எட்டு தமிழில் எழுத 'அ' ஆகும்) அகரவடிவம். எட்டுரு - அரு. ச. மு. க.  
  * 302\. கண்டாமிது - முதற்பதிப்பு., பொ. சு., பி. இரா.  
  * 303\. 'ஒத்த இடத்தில் நித்திரை செய்' என்பது ஔவையார் அருளிய கொன்றை வேந்தன்.'ஒத்த இடம் - மேடுபள்ளமில்லாத இடம், மனம் ஒத்த இடம், நினைப்பு மறப்பு அற்றஇடம், தனித்த இடம், தத்துவாதீதநிலை,' என்பது ச. மு. க. குறிப்பு.இருவினையும் ஒத்த இடம், இருவினைஒப்புநிலை என்பதே பொருத்தமாம்.  
  * 304\. வண்மை - முதற்பதிப்பு., பொ. சு., பி. இரா.,  
  * 305\. பாங்காரச் - பி. இரா.  
  * 306\. ஓசை - பிரதிபேதம். ஆ. பா. 307. மேல் - முதற்பதிப்பு., பொ. சு. பி. இரா.  
  * 308\. ஓமத்தன் - உருவருவ வடிவம்., பிரணவதேகம். ச. மு. க.  
  * 309\. சாமத்தை - பொ. சு., ச. மு. க; சாமத்தை - சாகுந்தன்மையை., ச. மு. க.  
  * 310\. ஓம் - ஆம் - ஊம் - ஓம் ஹாம் ஹும். பீஜாக்கரங்கள்.  
  
ஆறாம் திருமுறை / Sixth Thirumurai  
  
##  114\. அம்பலவாணர் அணையவருகை  
ampalavāṇar aṇaiyavarukai  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** அணையவா ரீர் என்னை அணையவா ரீர்   
அணிவளர்311 சிற் றம்பலத்தீர் அணையவா ரீர்.  
  
  
 கண்ணிகள்  
  
**2.** இயற்கைஉண்மை வடிவினரே அணையவா ரீர்   
எல்லாம்செய் வல்லவரே அணையவா ரீர்  
இயற்கைவிளக் கத்தவரே அணையவா ரீர்  
எல்லார்க்கும் நல்லவரே அணையவா ரீர்  
இயற்கைஇன்ப மானவரே அணையவா ரீர்  
இறைமையெலாம் உடையவரே அணையவா ரீர்  
இயற்கைநிறை வானவரே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**3.** உலகமெல்லாம் உடையவரே அணையவா ரீர்   
உண்மைஉரைக் கின்றவரே அணையவா ரீர்  
கலகமறுத் தாண்டவரே அணையவா ரீர்  
கண்ணனைய காதலரே அணையவா ரீர்  
அலகறியாப் பெருமையரே அணையவா ரீர்  
அற்புதப்பொற் சோதியரே அணையவா ரீர்  
இலகுசபா பதியவரே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**4.** பொதுவில்நடிக் கின்றவரே அணையவா ரீர்   
பொற்புடைய புண்ணியரே அணையவா ரீர்  
மதுவில்இனிக் கின்றவரே அணையவா ரீர்  
மன்னியஎன் மன்னவரே அணையவா ரீர்  
விதுவின்அமு தானவரே அணையவா ரீர்  
மெய்யுரைத்த வித்தகரே அணையவா ரீர்  
இதுதருணம் இறையவரே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**5.** வினைமாலை நீத்தவரே அணையவா ரீர்   
வேதமுடிப் பொருளவரே அணையவா ரீர்  
அனைமாலைக் காத்தவரே அணையவா ரீர்  
அருட்பெருஞ்சோ திப்பதியீர் அணையவா ரீர்  
புனைமாலை வேய்ந்தவரே அணையவா ரீர்  
பொதுவில்நிறை பூரணரே அணையவா ரீர்  
எனைமாலை யிட்டவரே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**6.** சிறுவயதில் எனைவிழைந்தீர் அணையவா ரீர்   
சித்தசிகா மணியேநீர் அணையவா ரீர்  
உறுவயதிங் கிதுதருணம் அணையவா ரீர்  
உண்மைசொன்ன உத்தமரே அணையவா ரீர்  
பொறுமைமிக உடையவரே அணையவா ரீர்  
பொய்யாத வாசகரே அணையவா ரீர்  
இறுதிதவிர்த் தாண்டவரே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**7.** சாதிமதந் தவிர்த்தவரே அணையவா ரீர்   
தனித்தலைமைப் பெரும்பதியீர் அணையவா ரீர்  
ஆதியந்தம் இல்லவரே அணையவா ரீர்  
ஆரணங்கள் போற்றநின்றீர் அணையவா ரீர்  
ஓதியுணர் வரியவரே அணையவா ரீர்  
உள்ளபடி உரைத்தவரே அணையவா ரீர்  
ஈதிசைந்த தருணமிங்கே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**8.** அன்பாட்டை விழைந்தவரே அணையவா ரீர்   
அருட்சோதி வடிவினரே அணையவா ரீர்  
துன்பாட்டை ஒழித்தவரே அணையவா ரீர்  
துரியநிறை பெரியவரே அணையவா ரீர்  
பின்பாட்டுக் காலையிதே அணையவா ரீர்  
பிச்சேற்று கின்றவரே அணையவா ரீர்  
என்பாட்டை ஏற்றவரே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**9.** அரைக்கணமும் தரியேன்நான் அணையவா ரீர்   
ஆணைஉம்மேல் ஆணைஎன்னை அணையவா ரீர்  
புரைக்கணங்கண் டறியேன்நான் அணையவா ரீர்  
பொன்மேனிப் புண்ணியரே அணையவா ரீர்  
வரைக்கணஞ்செய் வித்தவரே அணையவா ரீர்  
மன்றில்நடிக் கின்றவரே அணையவா ரீர்  
இரைக்கணவு தருணமிதே அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**10.** கருணைநடஞ் செய்பவரே அணையவா ரீர்   
கண்மணியில் கலந்தவரே அணையவா ரீர்  
அருள்நிறைசிற் சபையவரே அணையவா ரீர்  
அன்பர்குறை தீர்த்தவரே அணையவா ரீர்  
தருணமிது விரைந்தென்னை அணையவா ரீர்  
சத்தியரே நித்தியரே அணையவா ரீர்  
இருள்நிறைந்தார்க் கறிவரியீர் அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**11.** சேரஉம்மேல் ஆசைகொண்டேன் அணையவா ரீர்   
திருவுளமே அறிந்ததெல்லாம் அணையவா ரீர்  
ஆரெனக்கிங் கும்மையல்லால் அணையவா ரீர்  
அயலறியேன் ஆணைஉம்மேல் அணையவா ரீர்  
ஈரகத்தேன் அல்லஇங்கே அணையவா ரீர்  
என்னாசை பொங்குகின்ற தணையவா ரீர்  
ஏரகத்தே அமர்ந்தருள்வீர் அணையவா ரீர்  
என்னுடைய நாயகரே அணையவா ரீர். அணையவா ரீர்  
  
**12.** கலந்துகொள வேண்டுகின்றேன் அணையவா ரீர்   
காதல்பொங்கு கின்றதென்னை அணையவா ரீர்  
புலந்தறியேன் விரைகின்றேன் அணையவா ரீர்  
புணர்வதற்குத் தருணமிதே அணையவா ரீர்  
அலந்தவிடத் தருள்கின்றீர் அணையவா ரீர்  
அரைக்கணமும் இனித்தரியேன் அணையவா ரீர்  
இலந்தைநறுங் கனியனையீர்அணையவா ரீர்  
என்னுடைய நாயகரே அணையவா ரீர்.  
  
**13.** அணையவா ரீர்என்னை அணையவா ரீர்   
அணிவளர்312 சிற் றம்பலத்தீர் அணையவா ரீர்.  
  
  
  
  * * * *  
  
  * 311\. அணிகிளர் - முதற்பதிப்பு, பொ. சு., பி. இரா., ச. மு. க.  
  * 312\. அணிகிளர் - முதற்பதிப்பு., பொ. சு., பி. இரா., ச. மு. க.  
  
ஆறாம் திருமுறை / Sixth Thirumurai  
  
##  115\. அம்பலவாணர் ஆடவருகை  
ampalavāṇar āṭavarukai  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** ஆடவா ரீர் என்னோ டாடவா ரீர்   
அம்பலத்தில் ஆடுகின்றீர் ஆடவா ரீர்.  
  
  
 கண்ணிகள்  
  
**2.** தன்மைபிறர்க் கறிவரியீர் ஆடவா ரீர்   
தனித்தலைமைப் பெரும்பதியீர் ஆடவா ரீர்  
வன்மைமனத் தவர்க்கரியீர் ஆடவா ரீர்  
வஞ்சமிலா நெஞ்சகத்தீர் ஆடவா ரீர்  
தொன்மைமறை முடியமர்ந்தீர் ஆடவா ரீர்  
துரியபதங் கடந்தவரே ஆடவா ரீர்  
இன்மைதவிர்த் தெனைமணந்தீர் ஆடவா ரீர்.  
என்னுடைய நாயகரே ஆடவா ரீர் ஆடவா ரீர்  
  
**3.** திருவாளர் போற்ற என்னோ டாடவா ரீர்   
திருவனையார் வாழ்த்தஇங்கே ஆடவா ரீர்  
பெருவாய்மைப் பெருந்தகையீர் ஆடவா ரீர்  
பேராசை பொங்குகின்றேன் ஆடவா ரீர்  
உருவாகி ஓங்குகின்றீர் ஆடவா ரீர்  
உத்தமரே இதுதருணம் ஆடவா ரீர்  
இருவாணர் ஏத்தநின்றீர் ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**4.** வேற்றுமுகம் பாரேன்என்னோ டாடவா ரீர்   
வெட்கமெல்லாம் விட்டுவிட்டேன் ஆடவா ரீர்  
மாற்றுதற்கெண் ணாதிர்என்னோ டாடவா ரீர்  
மாற்றில்உயிர் மாய்ப்பேன்கண்டீர் ஆடவா ரீர்  
கூற்றுதைத்த சேவடியீர் ஆடவா ரீர்  
கொண்டுகுலங் குறியாதீர் ஆடவா ரீர்  
ஏற்றதனித் தருணமீதே ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**5.** இல்லாமை நீக்கிநின்றீர் ஆடவா ரீர்   
என்னைமண மாலையிட்டீர் ஆடவா ரீர்  
கொல்லாமை நெறிஎன்றீர் ஆடவா ரீர்  
குற்றமெலாங் குணங்கொண்டீர் ஆடவா ரீர்  
நல்லார்சொல் நல்லவரே ஆடவா ரீர்  
நற்றாயில் இனியவரே ஆடவா ரீர்  
எல்லாம்செய் வல்லவரே ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**6.** ஆசைகொண்டேன் ஆடஎன்னோ டாடவா ரீர்   
ஆசைவெட்கம் அறியாதால் ஆடவா ரீர்  
ஓசைகொண்ட தெங்குமிங்கே ஆடவா ரீர்  
உம்ஆணை உம்மைவிடேன் ஆடவா ரீர்  
காசுபணத் தாசையிலேன் ஆடவா ரீர்  
கைபிடித்தாற் போதும்என்னோ டாடவா ரீர்  
ஏசறல்நீத் தெனைஆண்டீர் ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**7.** சன்மார்க்க நெறிவைத்தீர் ஆடவா ரீர்   
சாகாத வரந்தந்தீர் ஆடவா ரீர்  
கன்மார்க்க மனங்கரைத்தீர் ஆடவா ரீர்  
கண்ணிசைந்த கணவரேநீர் ஆடவா ரீர்  
சொன்மார்க்கப் பொருளானீர் ஆடவா ரீர்  
சுத்தஅருட் சோதியரே ஆடவா ரீர்  
என்மார்க்கம் உளத்துகந்தீர் ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**8.** அண்டமெலாம் கண்டவரே ஆடவா ரீர்   
அகண்டபரி பூரணரே ஆடவா ரீர்  
பண்டமெலாம் படைத்தவரே ஆடவா ரீர்  
பற்றொடுவீ டில்லவரே ஆடவா ரீர்  
கொண்டெனைவந் தாண்டவரே ஆடவா ரீர்  
கூத்தாட வல்லவரே ஆடவா ரீர்  
எண்தகுபொற் சபையுடையீர் ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**9.** பேதநினை யாதுவிரைந் தாடவா ரீர்   
பின்பாட்டுக் காலையிதே ஆடவா ரீர்  
ஓதஉல வாதவரே ஆடவா ரீர்  
உள்ளாசை பொங்குகின்ற தாடவா ரீர்  
சாதல்அறுத் தெனைஆண்டீர் ஆடவா ரீர்  
தனித்தலைமைப் பெரும்பதியீர் ஆடவா ரீர்  
ஏதமறுத் தவர்க்கினியீர் ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**10.** கள்ளமொன்றும் அறியேன்நான் ஆடவா ரீர்   
கைகலந்து கொண்டீர்என்னோ டாடவா ரீர்  
உள்ளபடி உரைக்கின்றேன் ஆடவா ரீர்  
உம்மாசை பொங்குகின்ற தாடவா ரீர்  
தள்ளரியேன் என்னோடிங்கே ஆடவா ரீர்  
தாழ்க்கில்இறை யும்தரியேன் ஆடவா ரீர்  
எள்ளல்அறுத் தாண்டுகொண்டீர் ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**11.** நச்சுகின்றேன் நிச்சலிங்கே ஆடவா ரீர்   
நாணமச்சம் விட்டேனென்னோ டாடவா ரீர்  
விச்சையெலாம் தந்துகளித் தாடவா ரீர்  
வியந்துரைத்த தருணமிதே ஆடவா ரீர்  
எச்சுகமும் ஆகிநின்றீர் ஆடவா ரீர்  
எல்லாம்செய் வல்லவரே ஆடவா ரீர்.  
இச்சைமய மாய்இருந்தேன் ஆடவா ரீர்  
என்னுடைய நாயகரே ஆடவா ரீர். ஆடவா ரீர்  
  
**12.** என்உயிருக் குயிரானீர் ஆடவா ரீர்   
என்அறிவுக் கறிவானீர் ஆடவா ரீர்  
என்னுடைஎன் பிற்கலந்தீர் ஆடவா ரீர்  
என்னுடையஉள் ளத்திருந்தீர் ஆடவா ரீர்  
என்உரிமைத் தாயனையீர் ஆடவா ரீர்  
எனதுதனித் தந்தையரே ஆடவா ரீர்  
என்ஒருமைச் சற்குருவே ஆடவா ரீர்  
என்னுடைய நாயகரே ஆடவா ரீர்.  
  
**13.** ஆடவா ரீர் என்னோ டாடவா ரீர்   
அம்பலத்தில் ஆடுகின்றீர் ஆடவா ரீர்.  
  
  
  
ஆறாம் திருமுறை / Sixth Thirumurai  
  
##  116\. ஆடேடி பந்து  
āṭēṭi pantu  
  
  
  
  
 சிந்து  
  
  
 திருச்சிற்றம்பலம்  
  
**1.** ஆடேடி பந்து ஆடேடி பந்து   
ஆடேடி பந்து ஆடேடி பந்து.  
  
  
 கண்ணிகள்  
  
**2.** வாழிஎன் தோழிஎன் வார்த்தைகேள் என்றும்   
மரணமில் லாவரம் நான்பெற்றுக் கொண்டேன்  
சூழியற் செஞ்சுடர் தோற்றுறு கீழ்பால்  
தூய்த்திசை நோக்கினேன் சீர்த்திகழ் சித்தி  
ஊழிதோ றூழிநின் றாடுவன் நீயும்  
உன்னுதி யேல்இங்கே மன்னரு ளாணை  
ஆழி கரத்தணிந் தாடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**3.** இசையாமல் போனவர் எல்லாரும் நாண   
இறவாப் பெருவரம் யான்பெற்றுக் கொண்டேன்  
வசையாதும் இல்லாத மேற்றிசை நோக்கி  
வந்தேன்என் தோழிநீ வாழிகாண் வேறு  
நசையாதே என்னுடை நண்பது வேண்டில்  
நன்மார்க்க மாம்சுத்த சன்மார்க்கம் தன்னில்  
அசையாமல் நின்றங்கே ஆடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**4.** இன்பாலே உலகத்தார் எல்லாரும் காண   
இறவாப் பெருவரம் யான்பெற்றுக் கொண்டேன்  
தென்பாலே நோக்கினேன் சித்தாடு கின்ற  
திருநாள் இதுதொட்டுச் சேர்ந்தது தோழி  
துன்பாலே அசைந்தது நீக்கிஎன் னோடே  
சுத்தசன் மார்க்கத்தில் ஒத்தவ ளாகி  
அன்பாலே அறிவாலே ஆடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**5.** சதுமறை335 ஆகம சாத்திரம் எல்லாம்   
சந்தைப் படிப்புநம் சொந்தப் படிப்போ  
விதுநெறி சுத்தசன் மார்க்கத்தில் சாகா  
வித்தையைக் கற்றனன் உத்தரம் எனுமோர்  
பொதுவளர் திசைநோக்கி வந்தனன் என்றும்  
பொன்றாமை வேண்டிடில் என்தோழி நீதான்  
அதுஇது என்னாமல் ஆடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**6.** தப்பாலே சகத்தவர் சாவே துணிந்தார்   
தாமுளம் நாணநான் சாதலைத் தவிர்த்தே  
எப்பாலும் எக்காலும் இருத்தலே பெற்றேன்  
என்தோழி வாழிநீ என்னொடு கூடி  
துப்பாலே விளங்கிய சுத்தசன் மார்க்கச்  
சோதிஎன் றோதிய வீதியை விட்டே  
அப்பாலே போகாமல் ஆடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**7.** வெங்கேத மரணத்தை விடுவித்து விட்டேன்   
விச்சைஎ லாம்கற்றென் இச்சையின் வண்ணம்  
எங்கேயும் ஆடுதற் கெய்தினேன் தோழி  
என்மொழி சத்தியம் என்னோடும் கூடி  
இங்கே களிப்பது நன்றிந்த உலகோ  
ஏதக் குழியில் இழுக்கும் அதனால்  
அங்கேபா ராதேநீ ஆடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**8.** சிவமே பொருள்என் றறிவால் அறிந்தேன்   
செத்தாரை மீட்கின்ற திண்மையைப் பெற்றேன்  
உவமேயம் இல்லாத ஒருநிலை தன்னில்  
ஒன்றிரண் டென்னாத உண்மையில் நின்றேன்  
தவமே புரிகின்றார் எல்லாரும் காணத்  
தயவால் அழைக்கின்றேன் கயவாதே தோழி  
அவமேபோ காதென்னோ டாடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**9.** துஞ்சாத நிலைஒன்று சுத்தசன் மார்க்கச்   
சூழலில் உண்டது சொல்லள வன்றே  
எஞ்சாத அருளாலே யான்பெற்றுக் கொண்டேன்  
இறந்தாரை எல்லாம் எழுப்புதல் வல்லேன்  
விஞ்சாத அறிவாலே தோழிநீ இங்கே  
வேதுசெய் மரணத்துக் கெதுசெய்வோ மென்றே  
அஞ்சாமல் என்னோடே ஆடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**10.** ஈரமும் அன்பும்கொண் டின்னருள் பெற்றேன்   
என்மார்க்கம் இறவாத சன்மார்க்கம் தோழி  
காரமும் மிகுபுளிச் சாரமும் துவர்ப்பும்  
கைப்போடே உப்போடே கசப்போடே கூட்டி  
ஊரமு துண்டுநீ ஒழியாதே அந்தோ  
ஊழிதோ றூழியும் உலவாமை நல்கும்  
ஆரமு துண்டென்னோ டாடேடி பந்து  
அருட்பெருஞ் சோதிகண் டாடேடி பந்து. ஆடேடி  
  
**11.** துதிசெயும் முத்தரும் சித்தரும் காணச்   
சுத்தசன் மார்க்கத்தில் உத்தம ஞானப்  
பதிசெயும் சித்திகள் பற்பல வாகப்  
பாரிடை வானிடைப் பற்பல காலம்  
விதிசெயப் பெற்றனன் இன்றுதொட் டென்றும்  
மெய்யருட் சோதியால் விளைவிப்பன் நீஅவ்  
அதிசயம் பார்க்கலாம் ஆடேடி பந்து  
அருட்பெருஞ் சோதிகண் டாடேடி பந்து. ஆடேடி  
ஆடேடி பந்து ஆடேடி பந்து  
அருட்பெருஞ் சோதிகண் டாடேடி பந்து.  
  
  
 கலிவிருத்தம்  
  
**12.** பூவாம லேநிதம் காய்த்த இடத்தும்   
பூவார் மலர்கொண்டு பந்தாடா நின்றேன்  
சாவா வரம்தந்து வாழ்வாயோ பந்தே  
சாவாமல் என்னொடு வீழ்வாயோ பந்தே.  
  
  
  
  * * * *  
  
  * 335\. சதுர்மறை - பொ. சு., ச. மு. க.  
  
ஆறாம் திருமுறை / Sixth Thirumurai  
  
##  117\. ஞான மருந்து  
ñāṉa maruntu  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** ஞான மருந்திம் மருந்து - சுகம்   
நல்கிய சிற்சபா நாத மருந்து.  
  
  
 கண்ணிகள்  
  
**2.** அருட்பெருஞ் சோதி மருந்து - என்னை   
ஐந்தொழில் செய்தற் களித்த மருந்து  
பொருட்பெரும் போக மருந்து - என்னைப்  
புறத்தும் அகத்தும் புணர்ந்த மருந்து. ஞான  
  
**3.** எல்லாம்செய் வல்ல மருந்து - என்னுள்   
என்றும் விடாமல் இனிக்கு மருந்து  
சொல்லால் அளவா மருந்து - சுயஞ்  
ஜோதி அருட்பெருஞ் ஜோதி மருந்து. ஞான  
  
**4.** காணாது காட்டு மருந்து - என்றன்   
கையிற்பொற் கங்கணம் கட்டு மருந்து  
ஆணாகிப் பெண்ணாம் மருந்து - அது  
வாகி மணிமன்றில் ஆடு மருந்து. ஞான  
  
**5.** சுத்தசன் மார்க்க மருந்து - அருட்   
சோதி மலையில் துலங்கு மருந்து  
சித்துரு வான மருந்து - என்னைச்  
சித்தெலாம் செய்யச்செய் வித்த மருந்து. ஞான  
  
**6.** அன்பர்க் கெளிய மருந்து - மற்றை   
ஐவர்க்கும் காண்டற் கரிய மருந்து  
என்பற்றில் ஓங்கு மருந்து - என்னை  
இன்ப நிலையில் இருத்து மருந்து. ஞான  
  
**7.** நாதாந்த நாட்டு மருந்து - பர   
ஞான வெளியில் நடிக்கு மருந்து  
போதாந்தர்க் கெய்து மருந்து - என்னுள்  
பொன்னடி காட்டிப் புணர்ந்த மருந்து. ஞான  
  
**8.** ஆதி அனாதி மருந்து - திரு   
அம்பலத் தேநட மாடு மருந்து  
ஜோதி மயமா மருந்து - என்னைச்  
சோதியா தாண்ட துரிய மருந்து. ஞான  
  
**9.** ஆறந்தத் தோங்கு மருந்து - அதற்   
கப்பாலுக் கப்பாலும் ஆன மருந்து  
ஊறந்த மில்லா மருந்து - எனக்  
குள்ளே கலந்த உறவா மருந்து. ஞான  
  
**10.** என்னுயிர்க் கன்பா மருந்து - கலந்   
தென்னுயிர்க் குள்ளே இருந்த மருந்து  
என்னுயிர் காக்கு மருந்து - என்றும்  
என்னுயி ராகிய இன்ப மருந்து. ஞான  
  
**11.** என்னறி வுட்கொள் மருந்து - என்றும்   
என்னறி வாகி இலங்கு மருந்து  
என்னறி வின்ப மருந்து - என்னுள்  
என்னறி வுக்கறி வென்னு மருந்து. ஞான  
  
**12.** என்குரு வான மருந்து - என்றும்   
என்தெய்வ மாகி இருக்கு மருந்து  
என்அன்னை யென்னு மருந்து - என்றும்  
என்தந்தை யாகிய இன்ப மருந்து. ஞான  
  
**13.** என்பெரு வாழ்வா மருந்து - என்றும்   
என்செல்வ மாகி இருக்கு மருந்து  
என்னுயிர் நட்பா மருந்து - எனக்  
கெட்டெட்டுச் சித்தியும் ஈந்த மருந்து. ஞான  
  
**14.** என்னிறை யான மருந்து - மகிழ்ந்   
தெனக்குத்தன் பொன்மேனி ஈந்த மருந்து  
தன்னறி வாகு மருந்து - என்னைத்  
தந்த மருந்தென்றன் சொந்த மருந்து. ஞான  
  
**15.** உள்ளத்தி னுள்ளா மருந்து - என்றன்   
உயிருக் கனாதி உறவா மருந்து  
தெள்ளத் தெளிக்கு மருந்து - என்னைச்  
சிவமாக்கிக் கொண்ட சிவாய மருந்து. ஞான  
  
**16.** மெய்ப்பொரு ளென்னு மருந்து - எல்லா   
வேதா கமத்தும் விளங்கு மருந்து  
கைப்பொரு ளான மருந்து - மூன்று  
கண்கொண்ட என்னிரு கண்ணுள் மருந்து. ஞான  
  
**17.** மதியில் விளைந்த மருந்து - யார்க்கும்   
மதிக்கப்ப டாதபொன் வண்ண மருந்து  
கதிதரும் இன்ப மருந்து - அருட்  
கண்ணால்என் றன்னைக் கலந்த மருந்து. ஞான  
  
**18.** கற்பூர ஜோதி மருந்து - பசுங்   
கற்பூர நன்மணங் காட்டு மருந்து  
பொற்பூவின் ஓங்கு மருந்து - என்தற்  
போதம் தவிர்த்தசிற் போத மருந்து. ஞான  
  
**19.** மேலை வெளியா மருந்து - நான்   
வேண்டுந்தோ றெல்லாம் விளையு மருந்து  
சாலை விளக்கு மருந்து - சுத்த  
சமரச சன்மார்க்க சங்க மருந்து. ஞான  
  
**20.** என்னைத்தா னாக்கு மருந்து - இங்கே   
இறந்தாரை எல்லாம் எழுப்பு மருந்து  
துன்னுமெய்ச் சோதி மருந்து - அருட்  
சோதியால் என்னைத் துலக்கு மருந்து. ஞான  
  
**21.** பொய்யர்க் கரிதா மருந்து - என்னைப்   
புறத்தும் அகத்தும் புணர்ந்த மருந்து  
கையிற் கிடைத்த மருந்து - சிவ  
காமக் கொடியைக் கலந்த மருந்து. ஞான  
  
**22.** ஆணவம் தீர்க்கு மருந்து - பர   
மானந்தத் தாண்டவ மாடும் மருந்து  
மாணவ வண்ண மருந்து - என்னை  
வலிய அழைத்து வளர்க்கு மருந்து. ஞான  
  
**23.** வானடு வான மருந்து - என்னை   
மாமணி மேடைமேல் வைத்த மருந்து  
ஊனம் தவிர்த்த மருந்து - கலந்  
துள்ளே இனிக்கின்ற உண்மை மருந்து. ஞான  
  
**24.** மலையிலக் கான மருந்து - என்றன்   
மறைப்பைத் தவிர்த்தமெய் வாழ்க்கை மருந்து  
கலைநலம் காட்டு மருந்து - எங்கும்  
கண்ணாகிக் காணும் கனத்த மருந்து. ஞான  
  
**25.** அற்புத ஜோதி மருந்து - எல்லாம்   
ஆகியன் றாகி அமர்ந்த மருந்து  
தற்பதம் தந்த மருந்து - எங்கும்  
தானேதா னாகித் தனித்த மருந்து. ஞான  
  
**26.** தன்னை அளித்த மருந்து - என்றும்   
சாகாத நல்வரம் தந்த மருந்து  
பொன்னடி ஈந்த மருந்து - அருட்  
போனகம் தந்த புனித மருந்து. ஞான  
  
**27.** கண்ணுக் கினிய மருந்து - என்றன்   
கைப்பொரு ளாந்தங்கக் கட்டி மருந்து  
எண்ணுக் கடங்கா மருந்து - என்னை  
ஏதக்குழிவிட் டெடுத்த மருந்து. ஞான  
  
**28.** சுட்டப் படாத மருந்து - என்றன்   
தூக்கமும் சோர்வும் தொலைத்த மருந்து  
எட்டுதற் கொண்ணா மருந்து - நான்  
எட்டிப் பிடிக்க இசைந்த மருந்து. ஞான  
  
**29.** உன்னற் கரிதா மருந்து - எனக்   
குள்ளும் புறத்தும் உலாவு மருந்து  
தன்னந் தனித்த மருந்து - சுத்தச்  
சாக்கிரா தீதச் சபேச மருந்து. ஞான  
  
**30.** ஒன்றில்ஒன் றான மருந்து - அந்த   
ஒன்றில் இரண்டாகி ஓங்கு மருந்து  
அன்றிமூன் றான மருந்து - நான்  
காகிஐந் தாகி அமர்ந்த மருந்து. ஞான  
  
**31.** வெளிக்குள் வெளியா மருந்து - எல்லா   
வெளியும் கடந்து விளங்கு மருந்து  
ஒளிக்குள் ஒளியா மருந்து - எல்லா  
ஒளியும்தா னாகிய உண்மை மருந்து. ஞான  
  
**32.** ஆறாறுக் கப்பால் மருந்து - அதற்   
கப்புறத் தீராறுக் கப்பால் மருந்து  
ஈறாதி இல்லா மருந்து - என்னை  
எல்லாம் செயச்செய்த இன்ப மருந்து. ஞான  
  
**33.** ஆரணத் தோங்கு மருந்து - அருள்   
ஆகம மாகிஅண் ணிக்கு மருந்து  
காரணம் காட்டு மருந்து - எல்லாம்  
கண்ட மருந்தென்னுள் கொண்ட மருந்து. ஞான  
  
**34.** மலமைந்து நீக்கு மருந்து - புவி   
வானண்ட மெல்லாம் வளர்க்கு மருந்து  
நலமிக் கருளு மருந்து - தானே  
நானாகித் தானாளு நாட்டு மருந்து. ஞான  
  
**35.** ஞான மருந்திம் மருந்து - சுகம்   
நல்கிய சிற்சபா நாத மருந்து.  
  
  
  
ஆறாம் திருமுறை / Sixth Thirumurai  
  
##  118\. சிவசிவ ஜோதி  
sivasiva jōti  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** சிவசிவ சிவசிவ ஜோதி - சிவ   
சிவசிவ சிவசிவ சிவசிவ ஜோதி  
சிவசிவ சிவசிவ ஜோதி.  
  
  
 கண்ணிகள்  
  
**2.** சிற்பர மாம்பரஞ் ஜோதி - அருட்   
சித்தெல்லாம் வல்ல சிதம்பர ஜோதி  
தற்பர தத்துவ ஜோதி - என்னைத்  
தானாக்கிக் கொண்ட தயாநிதி ஜோதி. சிவசிவ  
  
**3.** சித்துரு வாம்சுயஞ் ஜோதி - எல்லாம்   
செய்திட வல்ல சிதம்பர ஜோதி  
அத்துவி தானந்த ஜோதி - என்னை  
ஆட்கொண் டருளும்சிற் றம்பல ஜோதி. சிவசிவ  
  
**4.** சின்மய மாம்பெருஞ் ஜோதி - அருட்   
செல்வ மளிக்கும் சிதம்பர ஜோதி  
தன்மய மாய்நிறை ஜோதி - என்னைத்  
தந்தமெய் ஜோதி சதானந்த ஜோதி. சிவசிவ  
  
**5.** ஆதிஈ றில்லாமுற் ஜோதி - அரன்   
ஆதியர் தம்மை அளித்தபிற் ஜோதி  
ஓதி உணர்வரும் ஜோதி - எல்லா  
உயிர்களின் உள்ளும் ஒளிர்கின்ற ஜோதி. சிவசிவ  
  
**6.** மன்னிய பொன்வண்ண ஜோதி - சுக   
வண்ணத்த தாம்பெரு மாணிக்க ஜோதி  
துன்னிய வச்சிர ஜோதி - முத்து  
ஜோதி மரகத ஜோதியுள் ஜோதி. சிவசிவ  
  
**7.** பார்முதல் ஐந்துமாம் ஜோதி - ஐந்தில்   
பக்கமேல் கீழ்நடுப் பற்றிய ஜோதி  
ஓர்ஐம் பொறியுரு ஜோதி - பொறிக்  
குள்ளும் புறத்தும் ஒளிர்கின்ற ஜோதி. சிவசிவ  
  
**8.** ஐம்புல மும்தானாம் ஜோதி - புலத்   
தகத்தும் புறத்து மலர்ந்தொளிர் ஜோதி  
பொய்ம்மயல் போக்கும்உள் ஜோதி - மற்றைப்  
பொறிபுலன் உள்ளும் புறத்துமாம் ஜோதி. சிவசிவ  
  
**9.** மனமாதி எல்லாமாம் ஜோதி - அவை   
வாழ அகம்புறம் வாழ்கின்ற ஜோதி  
இனமான உள்ளக ஜோதி - சற்றும்  
ஏறா திறங்கா தியக்குமோர் ஜோதி. சிவசிவ  
  
**10.** முக்குணமு மூன்றாம் ஜோதி - அவை   
முன்பின் இயங்க முடுக்கிய ஜோதி  
எக்குணத் துள்ளுமாம் ஜோதி - குணம்  
எல்லாம் கடந்தே இலங்கிய ஜோதி. சிவசிவ  
  
**11.** பகுதிமூன் றாகிய ஜோதி - மூலப்   
பகுதிகள் மூன்றும் படைத்தருள் ஜோதி  
விகுதி பலவாக்கும் ஜோதி - சற்றும்  
விகுதிஒன் றின்றி விளக்கிய ஜோதி. சிவசிவ  
  
**12.** கால முதற்காட்டும் ஜோதி - கால   
காரணத் தப்பால் கடந்தொளிர் ஜோதி  
கோலம் பலவாகும் ஜோதி - ஒன்றும்  
குறிக்கப் படாச்சிற் குணப்பெருஞ் சோதி. சிவசிவ  
  
**13.** தத்துவம் எல்லாமாம் ஜோதி - அந்தத்   
தத்துவம் எல்லாம் தருவிக்கும் ஜோதி  
அத்துவி தப்பெருஞ் ஜோதி - எல்லாம்  
அருளில் விளங்க அமர்த்திய ஜோதி. சிவசிவ  
  
**14.** சத்தர்கள் எல்லாமாம் ஜோதி - அவர்   
சத்திகள் எல்லாம் தழைப்பிக்கும் ஜோதி  
முத்தர் அனுபவ ஜோதி - பர  
முத்தியாம் ஜோதிமெய்ச் சித்தியாம் ஜோதி. சிவசிவ  
  
**15.** ஆறந்தத் தேநிறை ஜோதி - அவைக்   
கப்புறத் தப்பாலும் ஆகிய ஜோதி  
வீறும் பெருவெளி ஜோதி - மேலும்  
வெட்ட வெளியில் விளங்கிய ஜோதி. சிவசிவ  
  
**16.** பேரருட் ஜோதியுள் ஜோதி - அண்ட   
பிண்டங்கள் எல்லாம் பிறங்கிய ஜோதி  
வாரமுற் றோங்கிய ஜோதி - மன  
வாக்குக் கெட்டாததோர் மாமணி316 ஜோதி. சிவசிவ  
  
**17.** ஒன்றான பூரண ஜோதி - அன்பில்   
ஒன்றாத உள்ளத்தில் ஒன்றாத ஜோதி  
என்றா ஒளிர்கின்ற ஜோதி - என்னுள்  
என்றும் விளங்கிய என்னுயிர் ஜோதி. சிவசிவ  
  
**18.** மெய்யேமெய் யாகிய ஜோதி - சுத்த   
வேதாந்த வீட்டில் விளங்கிய ஜோதி  
துய்ய சிவானந்த ஜோதி - குரு  
துரியத் தலத்தே துலங்கிய ஜோதி. சிவசிவ  
  
**19.** சிவமய மாம்சுத்த ஜோதி - சுத்த   
சித்தாந்த வீட்டில் சிறந்தொளிர் ஜோதி  
உவமையில் லாப்பெருஞ் சோதி - என  
துள்ளே நிரம்பி ஒளிர்கின்ற ஜோதி. சிவசிவ  
  
**20.** என்னைத்தா னாக்கிய ஜோதி - இங்கே   
இறந்தாரை எல்லாம் எழுப்புமோர் ஜோதி  
அன்னைக்கு மிக்கருட் ஜோதி - என்னை  
ஆண்டமு தம்தந்த ஆனந்த ஜோதி. சிவசிவ  
  
**21.** சித்தம் சிவமாக்கும் ஜோதி - நான்   
செய்த தவத்தால் தெரிந்தஉட் ஜோதி  
புத்தமு தாகிய ஜோதி - சுக  
பூரண மாய்ஒளிர் காரண ஜோதி. சிவசிவ  
  
**22.** தம்பத்தில் ஏற்றிய ஜோதி - அப்பால்   
சார்மணி மேடைமேல் தான்வைத்த ஜோதி  
விம்பப் பெருவெளி ஜோதி - அங்கே  
வீதியும் வீடும் விளக்கிய ஜோதி. சிவசிவ  
  
**23.** சுகமய மாகிய ஜோதி - எல்லா   
ஜோதியு மான சொரூபஉட் ஜோதி  
அகமிதந் தீர்த்தருள் ஜோதி - சச்சி  
தானந்த ஜோதி சதானந்த ஜோதி. சிவசிவ  
  
**24.** நித்த பரானந்த ஜோதி - சுத்த   
நிரதிச யானந்த நித்திய ஜோதி  
அத்துவி தானந்த ஜோதி - எல்லா  
ஆனந்த வண்ணமும் ஆகிய ஜோதி. சிவசிவ  
  
**25.** பொய்யாத புண்ணிய ஜோதி - எல்லாப்   
பொருளும் விளங்கப் புணர்த்திய ஜோதி  
நையா தருள்செய்த ஜோதி - ஒரு  
நானும்தா னும்ஒன்றாய் நண்ணிய ஜோதி. சிவசிவ  
  
**26.** கண்ணிற் கலந்தருள் ஜோதி - உளக்   
கண்ணுயிர்க் கண்ணருட் கண்ணுமாம் ஜோதி  
எண்ணிற்ப டாப்பெருஞ் சோதி - நான்  
எண்ணிய வண்ணம் இயற்றிய ஜோதி. சிவசிவ  
  
**27.** விந்து ஒளிநடு ஜோதி - பர   
விந்து ஒளிக்குள் விளங்கிய ஜோதி  
நம்துயர் தீர்த்தருள் ஜோதி - பர  
நாதாந்த நாட்டுக்கு நாயக ஜோதி. சிவசிவ  
  
**28.** தான்அன்றி ஒன்றிலா ஜோதி - என்னைத்   
தன்மயம் ஆக்கிய சத்திய ஜோதி  
நான்இன்று கண்டதோர் ஜோதி - தானே  
நானாகி வாழ்ந்திட நல்கிய ஜோதி. சிவசிவ  
  
**29.** தன்னிகர் இல்லதோர் ஜோதி - சுத்த   
சன்மார்க்க சங்கம் தழுவிய ஜோதி  
என்னுள் நிறைந்தமெய் ஜோதி - என்னை  
ஈன்றைந் தொழில்செய்என் றேவிய ஜோதி. சிவசிவ  
  
**30.** அச்சம் தவிர்த்தமெய் ஜோதி - என்னை   
ஆட்கொண் டருளிய அம்பல ஜோதி  
இச்சை எலாம்தந்த ஜோதி - உயிர்க்  
கிங்குமங் கென்னாமல் எங்குமாம் ஜோதி. சிவசிவ  
  
**31.** காலையில் நான்கண்ட ஜோதி - எல்லாக்   
காட்சியும் நான்காணக் காட்டிய ஜோதி  
ஞாலமும் வானுமாம் ஜோதி - என்னுள்  
நானாகித் தானாகி நண்ணிய ஜோதி. சிவசிவ  
  
**32.** ஏகாந்த மாகிய ஜோதி - என்னுள்   
என்றும் பிரியா திருக்கின்ற ஜோதி  
சாகாத வரந்தந்த ஜோதி - என்னைத்  
தானாக்கிக் கொண்டதோர் சத்திய ஜோதி. சிவசிவ  
  
**33.** சுத்த சிவமய ஜோதி - என்னை   
ஜோதி மணிமுடி சூட்டிய ஜோதி  
சத்திய மாம்பெருஞ் ஜோதி - நானே  
தானாகி ஆளத் தயவுசெய் ஜோதி. சிவசிவ  
  
**34.** சிவசிவ சிவசிவ ஜோதி - சிவ   
சிவசிவ சிவசிவ சிவசிவ ஜோதி  
சிவசிவ சிவசிவ ஜோதி.  
  
  
  
  * * * *  
  
  * 316\. மாணிக்க - ச. மு. க. பதிப்பு.  
  
ஆறாம் திருமுறை / Sixth Thirumurai  
  
##  119\. ஜோதியுள் ஜோதி  
jōtiyuḷ jōti  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** ஜோதியுள் ஜோதியுள் ஜோதி - சுத்த   
ஜோதி சிவஜோதி ஜோதியுள் ஜோதி  
ஜோதியுள் ஜோதியுள் ஜோதி.  
  
  
 கண்ணிகள்  
  
**2.** சிவமே பொருளென்று தேற்றி - என்னைச்   
சிவவெளிக் கேறும் சிகரத்தில் ஏற்றிச்  
சிவமாக்கிக் கொண்டது பாரீர் - திருச்  
சிற்றம் பலத்தே திருநட ஜோதி. ஜோதி  
  
**3.** வித்தெல்லாம் ஒன்றென்று நாட்டி - அதில்   
விளைவு பலபல வேறென்று காட்டிச்  
சித்தெல்லாம் தந்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**4.** சொல்வந்த அந்தங்கள் ஆறும் - ஒரு   
சொல்லாலே ஆமென்றச் சொல்லாலே வீறும்  
செல்வம் கொடுத்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**5.** தங்கோல் அளவெனக் கோதிச் - சுத்த   
சமரச சத்திய சன்மார்க்க நீதிச்  
செங்கோல் அளித்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**6.** ஆபத்தை நீக்கி வளர்த்தே - சற்றும்   
அசையாமல் அவியாமல் அடியேன் உளத்தே  
தீபத்தை வைத்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**7.** மெய்யொன்று சன்மார்க்க மேதான் - என்றும்   
விளங்கப் படைப்பாதி மெய்த்தொழில் நீதான்  
செய்யென்று தந்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**8.** என்பால் வருபவர்க் கின்றே - அருள்   
ஈகின்றேன் ஈகின்றேன் ஈகின்றேன் என்றே  
தென்பால் இருந்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**9.** துரியத் தலமூன்றின் மேலே - சுத்த   
துரியப் பதியில் அதுஅத னாலே  
தெரியத் தெரிவது பாரீர் - திருச்  
சிற்றம் பலத்தே திருநட ஜோதி. ஜோதி  
  
**10.** பரைதூக்கிக் காட்டிய காலே - ஆதி   
பரைஇவர்க் கப்பால்அப் பால்என்று மேலே  
திரைதூக்கிக் காட்டுதல் பாரீர் - திருச்  
சிற்றம் பலத்தே திருநட ஜோதி. ஜோதி  
  
**11.** தற்பர மேவடி வாகி - அது   
தன்னைக் கடந்து தனிஉரு வாகிச்  
சிற்பரத் துள்ளது பாரீர் - திருச்  
சிற்றம் பலத்தே திருநட ஜோதி. ஜோதி  
  
**12.** நவவெளி நால்வகை யாதி - ஒரு   
நடுவெளிக் குள்ளே நடத்திய நீதிச்  
சிவவெளி யாம்இது பாரீர் - திருச்  
சிற்றம் பலத்தே திருநட ஜோதி. ஜோதி  
  
**13.** மேருவெற் புச்சியின் பாலே - நின்று   
விளங்குமோர் தம்பத்தின் மேலுக்கு மேலே  
சேருமோர் மேடைமேல் பாரீர் - திருச்  
சிற்றம் பலத்தே திருநட ஜோதி. ஜோதி  
  
**14.** ஆரண வீதிக் கடையும் - சுத்த   
ஆகம வீதிகள் அந்தக் கடையும்  
சேர நடுக்கடை பாரீர் - திருச்  
சிற்றம் பலத்தே திருநட ஜோதி. ஜோதி  
  
**15.** பாடல் மறைகளோர் கோடி - அருட்   
பாத உருவ சொரூபங்கள் பாடி  
தேட இருந்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**16.** நீடு சிவாகமங் கோடி - அருள்   
நேருறப் பாடியும் ஆடியும் ஓடித்  
தேட இருந்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**17.** பத்தி நெறியில் செழித்தே - அன்பில்   
பாடுமெய் யன்பர் பதியில் பழுத்தே  
தித்தித் திருப்பது பாரீர் - திருச்  
சிற்றம் பலத்தே திருநட ஜோதி. ஜோதி  
  
**18.** பித்தாடு மாயைக்கு மேலே - சுத்தப்   
பிரம வெளியினில் பேரரு ளாலே  
சித்தாடு கின்றது பாரீர் - திருச்  
சிற்றம் பலத்தே திருநட ஜோதி. ஜோதி  
  
**19.** தருநெறி எல்லாம்உள் வாங்கும் - சுத்த   
சன்மார்க்கம் என்றோர் தனிப்பேர்கொண் டோங்கும்  
திருநெறிக் கேசென்று பாரீர் - திருச்  
சிற்றம் பலத்தே திருநட ஜோதி. ஜோதி  
  
**20.** எம்பொருள் எம்பொருள் என்றே - சொல்லும்   
எல்லாச் சமயத்துள் எல்லார்க்கும் ஒன்றே  
செம்பொருள் என்பது பாரீர் - திருச்  
சிற்றம் பலத்தே திருநட ஜோதி. ஜோதி  
  
**21.** சைவ முதலாக நாட்டும் - பல   
சமயங்கள் எல்லாம் தனித்தனிக் காட்டும்  
தெய்வம் இதுவந்து பாரீர் - திருச்  
சிற்றம் பலத்தே திருநட ஜோதி. ஜோதி  
  
**22.** எள்ளலில் வான்முதல் மண்ணும் - அமு   
தெல்லாம் இதிலோர் இறையள வென்னும்  
தெள்ளமு தாம்இது பாரீர் -திருச்  
சிற்றம் பலத்தே திருநட ஜோதி. ஜோதி  
  
**23.** எத்தாலும் ஆகாதே அம்மா - என்றே   
எல்லா உலகும் இயம்புதல் சும்மா  
செத்தாரை மீட்பது பாரீர் - திருச்  
சிற்றம் பலத்தே திருநட ஜோதி. ஜோதி  
  
**24.** பிறந்து பிறந்துழன் றேனை - என்றும்   
பிறவா திறவாப் பெருமைதந் தூனைச்  
சிறந்தொளிர் வித்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**25.** வருவித்த வண்ணமும் நானே - இந்த   
மாநிலத் தேசெயும் வண்ணமும் தானே  
தெரிவித் தருளிற்றுப் பாரீர் - திருச்  
சிற்றம் பலத்தே திருநட ஜோதி. ஜோதி  
  
**26.** பாரிடம் வானிட மற்றும் - இடம்   
பற்றிய முத்தர்கள் சித்தர்கள் முற்றும்  
சேரிட மாம்இது பாரீர் - திருச்  
சிற்றம் பலத்தே திருநட ஜோதி. ஜோதி  
  
**27.** உய்பிள்ளை பற்பலர் ஆவல் - கொண்டே   
உலகத் திருப்பஇங் கென்னைத்தன் ஏவல்  
செய்பிள்ளை ஆக்கிற்றுப் பாரீர் - திருச்  
சிற்றம் பலத்தே திருநட ஜோதி. ஜோதி  
  
**28.** உருவும் உணர்வும்செய் நன்றி - அறி   
உளமும் எனக்கே உதவிய தன்றித்  
திருவும் கொடுத்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**29.** எண்ணிய எண்ணங்கள் எல்லாம் - நான்   
எண்ணிய வாறே இனிதுதந் தென்னைத்  
திண்ணியன் ஆக்கிற்றுப் பாரீர் - திருச்  
சிற்றம் பலத்தே திருநட ஜோதி. ஜோதி  
  
**30.** பேருல கெல்லாம் மதிக்கத் - தன்   
பிள்ளைஎன் றென்னைப் பெயரிட் டழைத்தே  
சீருறச் செய்தது பாரீர் - திருச்  
சிற்றம் பலத்தே திருநட ஜோதி. ஜோதி  
  
**31.** ஜோதியுள் ஜோதியுள் ஜோதி - சுத்த   
ஜோதி சிவஜோதி ஜோதியுள் ஜோதி  
ஜோதியுள் ஜோதியுள் ஜோதி.  
  
  
  
  * * * *  
  
  * 317\. ஈகின்றோம் ஈகின்றோம் ஈகின்றோம் என்றே - ச. மு. க.  
  
ஆறாம் திருமுறை / Sixth Thirumurai  
  
##  120\. அஞ்சாதே நெஞ்சே  
añsātē neñsē  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** அஞ்சா தே நெஞ்சே அஞ்சா தே   
அஞ்சா தே நெஞ்சே அஞ்சா தே.  
  
**2.** வஞ்சமி லார்நாம்293 வருந்திடில் அப்போதே   
அஞ்சலென் பார்இதோ அம்பலத் திருக்கின்றார் அஞ்சா தே  
  
**3.** துய்யர் அருட்பெருஞ் ஜோதியார் நம்முடை   
அய்யர் இதோதிரு வம்பலத் திருக்கின்றார் அஞ்சா தே  
  
**4.** மண்ணில் நமையாண்ட வள்ளலார் நம்முடை   
அண்ணல் இதோதிரு வம்பலத் திருக்கின்றார் அஞ்சா தே  
  
**5.** இப்புவி யில்நம்மை ஏன்றுகொண் டாண்டநம்   
அப்பர் இதோதிரு வம்பலத் திருக்கின்றார் அஞ்சா தே  
  
**6.** சித்தர் எலாம்வல்ல தேவர் நமையாண்ட   
அத்தர் இதோதிரு வம்பலத் திருக்கின்றார் அஞ்சா தே  
  
**7.** சோதி அருட்பெருஞ் சோதியார் நம்முடை   
ஆதி இதோதிரு வம்பலத் திருக்கின்றார் அஞ்சா தே  
  
**8.** தாண்டவ னார்என்னைத் தான்தடுத் தாட்கொண்ட   
ஆண்டவ னார்இதோ அம்பலத் திருக்கின்றார் அஞ்சா தே  
  
**9.** வன்பர் மனத்தை மதியா தவர்நம   
தன்பர் இதோதிரு வம்பலத் திருக்கின்றார் அஞ்சா தே  
  
**10.** தெருளுடை யார்எலாஞ் செய்யவல் லார்திரு   
அருளுடை யார்இதோ அம்பலத் திருக்கின்றார் அஞ்சா தே  
  
**11.** நம்மை ஆட்கொள்ள நடம்புரி வார்நம   
தம்மை யினோடிதோ அம்பலத் திருக்கின்றார் அஞ்சா தே  
  
**12.** தன்னைஒப் பார்சிற் சபைநடஞ் செய்கின்றார்   
அன்னைஒப் பார்இதோ அம்பலத் திருக்கின்றார் அஞ்சா தே  
  
**13.** பாடுகின் றார்க்கருட் பண்பினர் ஞானக்கூத்   
தாடுகின் றார்இதோ அம்பலத் திருக்கின்றார் அஞ்சா தே  
  
**14.** காதரிப் பார்கட்குக் காட்டிக் கொடார்நம்மை   
ஆதரிப் பார்இதோ அம்பலத் திருக்கின்றார் அஞ்சா தே  
  
**15.** நீளவல் லார்க்குமேல் நீளவல்லார் நம்மை   
ஆளவல் லார்இதோ அம்பலத் திருக்கின்றார் அஞ்சா தே  
  
**16.** இன்புடை யார்நம் இதயத் தமர்ந்தபே   
ரன்புடை யார்இதோ அம்பலத் திருக்கின்றார் அஞ்சா தே  
  
**17.** உபய பதத்தைநம் உச்சிமேற் சூட்டிய   
அபயர் இதோதிரு வம்பலத் திருக்கின்றார் அஞ்சா தே  
  
**18.** வேண்டுகொண் டார்என்னை மேல்நிலைக் கேற்றியே   
ஆண்டுகொண் டார்இதோ அம்பலத் திருக்கின்றார் அஞ்சா தே  
  
**19.** எச்சம்பெ றேல்மக னேஎன்றென் னுள்உற்ற   
அச்சம் தவிர்த்தவர் அம்பலத் திருக்கின்றார் அஞ்சா தே  
  
**20.** நமுதன் முதற்பல நன்மையு மாம்ஞான   
அமுதர் இதோதிரு வம்பலத் திருக்கின்றார் அஞ்சா தே  
  
**21.** செடிகள் தவிர்த்தருட் செல்வ மளிக்கின்ற   
அடிகள் இதோதிரு வம்பலத் திருக்கின்றார் அஞ்சா தே  
  
**22.** விரசுல கெல்லாம் விரித்தைந் தொழில்தரும்   
அரசுடை யார்இதோ அம்பலத் திருக்கின்றார் அஞ்சா தே  
  
**23.** செறிவுடை யார்உளத் தேநடஞ் செய்கின்ற   
அறிவுரு வார்இதோ அம்பலத் திருக்கின்றார்  
  
**24.** அஞ்சா தே நெஞ்சே அஞ்சா தே   
அஞ்சா தே நெஞ்சே அஞ்சா தே  
  
  
  
  * * * *  
  
  * 293\. வஞ்சமிலா நாம் - முதற்பதிப்பு., பொ. சு. பி. இரா. பதிப்பு.  
  
ஆறாம் திருமுறை / Sixth Thirumurai  
  
##  121\. இது நல்ல தருணம்  
itu nalla taruṇam  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** இதுநல்ல தருணம் - அருள்செய்ய   
இதுநல்ல தருணம்.  
  
  
 பல்லவி எடுப்பு  
  
**2.** பொதுநல்ல நடம்வல்ல புண்ணிய ரேகேளும்   
பொய்யேதும் சொல்கிலேன் மெய்யே புகல்கின்றேன். இதுநல்ல  
  
  
 கண்ணிகள்  
  
**3.** மதித்த சமயமத வழக்கெல்லா மாய்ந்தது   
வருணாச் சிரமம்எனு மயக்கமும் சாய்ந்தது  
கொதித்த லோகாசாரக் கொதிப்பெல்லாம் ஒழிந்தது  
கொலையும் களவுமற்றைப் புலையும் அழிந்தது. இதுநல்ல  
  
**4.** குறித்த வேதாகமக் கூச்சலும் அடங்கிற்று   
குதித்த314 மனமுருட்டுக் குரங்கு முடங்கிற்று  
வெறித்தவெவ் வினைகளும் வெந்து குலைந்தது  
விந்தைசெய் கொடுமாயைச் சந்தையும் கலைந்தது. இதுநல்ல  
  
**5.** கோபமும் காமமும் குடிகெட்டுப் போயிற்று   
கொடியஓர் ஆங்காரம் பொடிப்பொடி ஆயிற்று  
தாபமும் சோபமும் தான்தானே சென்றது  
தத்துவம் எல்லாம்என் றன்வசம் நின்றது. இதுநல்ல  
  
**6.** கரையா எனதுமனக் கல்லும் கரைந்தது   
கலந்து கொளற்கென் கருத்தும் விரைந்தது  
புரையா நிலையில்என் புந்தியும் தங்கிற்று  
பொய்படாக் காதல் ததும்பிமேல் பொங்கிற்று.  
  
**7.** இதுநல்ல தருணம் - அருள்செய்ய   
இதுநல்ல தருணம்.  
  
  
  
  * * * *  
  
  * 314\. கொதித்த - முதற்பதிப்பு., பொ சு, பி. இரா., ச. மு. க.  
  
ஆறாம் திருமுறை / Sixth Thirumurai  
  
##  122\. என்ன புண்ணியம் செய்தேனோ  
eṉṉa puṇṇiyam seytēṉō  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** என்ன புண்ணியம் செய்தே னோ - அம் மாநான்   
என்ன புண்ணியம் செய்தே னோ.  
  
  
 பல்லவி எடுப்பு  
  
**2.** மன்னர்நாதர் அம்பலவர் வந்தார்வந்தார் என்றுதிருச்   
சின்னநாதம் என்னிரண்டு செவிகளினுள் சொல்கின்றதே. என்ன  
  
  
 கண்ணிகள்  
  
**3.** பொருள்நான் முகனுமாலும் தெருள்நான்ம றையுநாளும்   
போற்றும்சிற் றம்பலத்தே ஏற்றும ணிவிளக்காய்  
அருள்நாட கம்புரியும் கருணாநி தியர்உன்னை  
ஆளவந்தார் வந்தார்என்றெக் காளநாதம் சொல்கின்றதே. என்ன  
  
**4.** பாடியநல் லோர்தமக்கே நாடியதெல் லாம்அளிப்பார்   
பத்திவலை யுட்படுவார் சத்தியர்நித் தியர்மன்றில்  
ஆடியபொற் பாதர்வேதம் தேடியசிற் போதர்உன்னை  
அணையவந்தார் வந்தார்என்றே இணையில்நாதம் சொல்கின்றதே. என்ன  
  
**5.** எந்தரமுட் கொண்டஞான சுந்தரர்என் மணவாளர்   
எல்லாம்செய் வல்லசித்தர் நல்லோர் உளத்தமர்ந்தார்  
மந்திரமா மன்றில்இன்பம் தந்தநட ராஜர்உன்னை  
மருவவந்தார் வந்தார்என்று தெருவில்நாதம் சொல்கின்றதே. என்ன  
  
**6.** ஓதிஎந்த விதத்தாலும் வேதியனும் தேர்வரியார்   
ஓங்கார பஞ்சகத்தே பாங்காக நடிக்கின்றார்  
ஆதியந்தம் காண்பரிய ஜோதிசுயஞ் ஜோதிஉன்னோ  
டாடவந்தார் வந்தார்என்றே நாடிநாதம் சொல்கின்றதே. என்ன  
  
**7.** அற்புதப்பே ரழகாளர் சொற்பதம் கடந்துநின்றார்   
அன்பரெலாம் தொழமன்றில் இன்பநடம் புரிகின்றார்  
சிற்பரர்எல் லாமும்வல்ல தற்பரர் விரைந்திங்குன்னைச்  
சேரவந்தார் வந்தார்என்றோங் காரநாதம் சொல்கின்றதே. என்ன  
  
**8.** ஆரணர்நா ரணர்எல்லாம் பூரணர்என் றேத்துகின்ற   
ஐயர்திரு வம்பலவர் மெய்யர்எல்லாம் வல்லசித்தர்  
காரணமும் காரியமும் தாரணிநீ யாகஉன்னைக்  
காணவந்தார் வந்தார்என்றே வேணுநாதம் சொல்கின்றதே. என்ன  
  
**9.** பாகார்மொழி யாள்சிவ மாகாம வல்லிநாளும்   
பார்த்தாட மணிமன்றில் கூத்தாடு கின்றசித்தர்  
வாகாஉனக்கே என்றும் சாகா வரங்கொடுக்க  
வலியவந்தார் வந்தார்என்றே வலியநாதம் சொல்கின்றதே.  
  
**10.** என்ன புண்ணியம் செய்தே னோ - அம் மாநான்   
என்ன புண்ணியம் செய்தே னோ.  
  
  
  
ஆறாம் திருமுறை / Sixth Thirumurai  
  
##  123\. வருவார் அழைத்துவாடி  
varuvār aḻaittuvāṭi  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** வருவார ழைத்துவாடி வடலூர் வடதிசைக்கே   
வந்தாற் பெறலாம்நல்ல வரமே.  
  
  
 பல்லவி எடுப்பு  
  
**2.** திருவார்பொன் னம்பலத்தே செழிக்குங்குஞ் சிதபாதர்   
சிவசிதம் பரபோதர் தெய்வச் சபாநாதர் வருவார்  
  
  
 கண்ணிகள்  
  
**3.** சிந்தை களிக்கக்கண்டு சிவானந்த மதுவுண்டு   
தெளிந்தோர்எல் லாரும்தொண்டு செய்யப் பவுரிகொண்டு  
இந்த வெளியில்நட மிடத்துணிந் தீரேஅங்கே  
இதைவிடப் பெருவெளி இருக்குதென் றால்இங்கே வருவார்  
  
**4.** இடுக்கி லாமல்இருக்க இடமுண்டு நடஞ்செய்ய   
இங்கம் பலம்ஒன்றங்கே எட்டம் பலம்உண்டைய  
ஒடுக்கில் இருப்பதென்ன உளவுகண்டு கொள்வீர்என்னால்  
உண்மைஇது வஞ்சமல்ல உம்மேல் ஆணை313 என்றுசொன்னால் வருவார்  
  
**5.** மெல்லியல் சிவகாம வல்லி யுடன்களித்து   
விளையா டவும்எங்கள் வினைஓ டவும்ஒளித்து  
எல்லையில் இன்பந்தரவும் நல்லசம யந்தானிது  
இங்குமங்கும் நடமாடி இருக்கலாம் என்றபோது  
வருவார ழைத்துவாடி வடலூர் வடதிசைக்கே  
வந்தாற் பெறலாம்நல்ல வரமே.  
  
  
  
  * * * *  
  
  * 313\. உன்மேலாணை - முதற்பதிப்பு., பொ. சு., ச. மு. க.  
  
ஆறாம் திருமுறை / Sixth Thirumurai  
  
##  124\. பெரு வழக்கு  
peru vaḻakku  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** இவர்க்கும் எனக்கும்பெரு வழக்கிருக் கின்றதது   
என்றும் தீரா வழக்குக் காண டி.  
  
  
 பல்லவி எடுப்பு  
  
**2.** எவர்க்கும் பெரியவர்பொன் னம்பலத் தேநடம்   
இட்டார் எனக்குமாலை இட்டார் இதோவந்தார். இவர்க்கும்  
  
  
 கண்ணிகள்  
  
**3.** அன்றிதோ வருகின்றேன் என்று போனவர்அங்கே   
யார்செய்த தடையாலோ இருந்தார்என் கையிற்சங்கை  
இன்றுதம் கையிற்கொண்டே வந்துநிற் கின்றார்இங்கே  
இந்தக் கதவைமூடு இவர்போவ தினிஎங்கே. இவர்க்கும்  
  
**4.** அவரவர் உலகத்தே அறிந்தலர் தூற்றப்பட்டேன்   
அன்றுபோ னவர்இன்று வந்துநிற் கின்றார்கெட்டேன்  
இவர்சூதை அறியாதே முன்னம் ஏமாந்துவிட்டேன்  
இந்தக் கதவைமூடு இனிஎங்கும் போகஒட்டேன். இவர்க்கும்  
  
**5.** சின்ன வயதில்என்னைச் சேர்ந்தார்புன் னகையோடு   
சென்றார் தயவால்இன்று வந்தார் இவர்க்கார்ஈடு  
என்னைவிட் டினிஇவர் எப்படிப் போவார்ஓடு  
இந்தக் கதவைமூடு இரட்டைத்தாட் கோலைப்போடு. இவர்க்கும்  
  
**6.** இவர்க்கும் எனக்கும்பெரு வழக்கிருக் கின்றதது   
என்றும் தீரா வழக்குக் காண டி.  
  
  
  
ஆறாம் திருமுறை / Sixth Thirumurai  
  
##  125\. ஆடிய பாதம்  
āṭiya pātam  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** ஆடிய பாதமன் றாடிய பாதம்   
ஆடிய பாதநின் றாடிய பாதம்.  
  
  
 கண்ணிகள்  
  
**2.** பாடிய வேதங்கள் தேடிய பாதம்   
பத்திசெய் பத்தர்க்குத் தித்திக்கும் பாதம்  
நாடிய மாதவர்294 நேடிய பாதம்  
நாதாந்த நாட்டுக்கு நாயக பாதம். ஆடிய  
  
**3.** தீராத வல்வினை தீர்க்கின்ற பாதம்   
தெய்வங்கள் எல்லாந் தெரிசிக்கும் பாதம்  
வாரா வரவாகி வந்தபொற் பாதம்  
வஞ்ச மனத்தில் வசியாத பாதம். ஆடிய  
  
**4.** ஆரா அமுதாகி அண்ணிக்கும் பாதம்   
அன்பர் உளத்தே அமர்ந்தருள் பாதம்  
நாரா யணன்விழி நண்ணிய பாதம்  
நான்புனை பாடல் நயந்தபொற் பாதம். ஆடிய  
  
**5.** நல்லவர் எல்லாம் நயக்கின்ற பாதம்   
நாத முடிவில் நடிக்கின்ற பாதம்  
வல்லவர் சொல்லெல்லாம் வல்லபொற் பாதம்  
மந்திர யந்திர தந்திர பாதம். ஆடிய  
  
**6.** எச்சம யத்தும் இலங்கிய பாதம்   
எள்ளுக்குள் எண்ணெய்போல் எங்குமாம் பாதம்  
அச்சம் தவிர்த்தென்னை ஆட்கொண்ட பாதம்  
ஆனந்த நாட்டுக் கதிபதி பாதம். ஆடிய  
  
**7.** தேவர்கள் எல்லாரும் சிந்திக்கும் பாதம்   
தெள்ளமு தாய்உளந் தித்திக்கும் பாதம்  
மூவரும் காணா முழுமுதற் பாதம்  
முப்பாழுக் கப்பால் முளைத்தபொற் பாதம். ஆடிய  
  
**8.** துரிய வெளிக்கே உரியபொற் பாதம்   
சுகமய மாகிய சுந்தரப் பாதம்  
பெரிய பொருளென்று பேசும்பொற் பாதம்  
பேறெல்லாந் தந்த பெரும்புகழ்ப் பாதம். ஆடிய  
  
**9.** சாகா வரந்தந்த தாரகப் பாதம்   
சச்சிதா னந்த சதோதய பாதம்  
தேகாதி எல்லாம் சிருட்டிக்கும் பாதம்  
திதிமுதல் ஐந்தொழில் செய்கின்ற பாதம். ஆடிய  
  
**10.** ஓங்கார பீடத் தொளிர்கின்ற பாதம்   
ஒன்றாய் இரண்டாகி ஓங்கிய பாதம்  
தூங்காத தூக்கத்தில் தூக்கிய பாதம்  
துரியத்தில் ஊன்றித் துலங்கிய பாதம். ஆடிய  
  
**11.** ஐவண்ண முங்கொண்ட அற்புதப் பாதம்   
அபயர்295 எல்லார்க்கும் அமுதான பாதம்  
கைவண்ண நெல்லிக் கனியாகும் பாதம்  
கண்ணும் கருத்தும் கலந்தபொற் பாதம். ஆடிய  
  
**12.** ஆருயிர்க் காதாரம் ஆகிய பாதம்   
அண்ட பிண்டங்கள் அளிக்கின்ற பாதம்  
சாருயிர்க் கின்பம் தருகின்ற பாதம்  
சத்திய ஞான தயாநிதி பாதம். ஆடிய  
  
**13.** தாங்கி எனைப்பெற்ற தாயாகும் பாதம்   
தந்தையு மாகித் தயவுசெய் பாதம்  
ஓங்கிஎன் னுள்ளே உறைகின்ற பாதம்  
உண்மை விளங்க உரைத்தபொற் பாதம். ஆடிய  
  
**14.** எண்ணிய வாறே எனக்கருள் பாதம்   
இறவா நிலையில் இருத்திய பாதம்  
புண்ணியர் கையுள் பொருளாகும் பாதம்  
பொய்யர் உளத்தில் பொருந்தாத பாதம். ஆடிய  
  
**15.** ஆறந்தத் துள்ளும் அமர்ந்தபொற் பாதம்   
ஆதி அனாதியும் ஆகிய பாதம்  
மாறந்தம் இல்லாஎன் வாழ்முதற் பாதம்  
மண்முதல் ஐந்தாய் வழங்கிய பாதம். ஆடிய  
  
**16.** அருட்பெருஞ் ஜோதிய தாகிய பாதம்   
அம்மையும் அப்பனும் ஆகிய பாதம்  
பொருட்பெரும் போகம் புணர்த்திய பாதம்  
பொன்வண்ண மாகிய புண்ணிய பாதம். ஆடிய  
  
**17.** நாரண னாதியர் நாடரும் பாதம்   
நான்தவத் தாற்பெற்ற நற்றுணைப் பாதம்  
ஆரணம் ஆகமம் போற்றிய பாதம்  
ஆசைவிட் டார்க்கே அணிமையாம் பாதம். ஆடிய  
  
**18.** ஆடிய பாதமன் றாடிய பாதம்   
ஆடிய பாதநின் றாடிய பாதம்.  
  
  
  
  * * * *  
  
  * 294\. மாதவன் - ஆ. பா. பாதிப்பு.  
  * 295\. ஐயர் - ச. மு. க. பதிப்பு.  
  
ஆறாம் திருமுறை / Sixth Thirumurai  
  
##  126\. அபயம் அபயம் அபயம்  
apayam apayam apayam  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** அபயம் அபயம் அபயம்.   
  
  
 கண்ணிகள்  
  
**2.** உபயம தாய்என் உறவாய்ச் சிதம்பரச்   
சபையில் நடஞ்செயும் சாமி பதத்திற்கே296 அபயம்  
  
**3.** எம்பலத் தால்எம்மை ஏன்றுகொ ளத்தில்லை   
அம்பலத் தாடும்எம் ஐயர் பதத்திற்கே அபயம்  
  
**4.** தவசிதம் பரமாகித் தன்மய மாய்ச்செயும்   
சிவசிதம் பரமகா தேவர் பதத்திற்கே அபயம்  
  
**5.** ஒன்றும் பதத்திற் குயர்பொரு ளாகியே   
என்றும்என் உள்ளத் தினிக்கும் பதத்திற்கே அபயம்  
  
**6.** வானந்த மாந்தில்லை மன்றிடை என்றுநின்   
றானந்தத் தாண்டவ மாடும் பதத்திற்கே அபயம்  
  
**7.** நாரா யணனொடு நான்முக னாதியர்   
பாரா யணம்செயும் பதும பதத்திற்கே அபயம்  
  
**8.** அன்பர் செயும்பிழை ஆயிர மும்பொறுத்   
தின்ப மளிக்குநம் ஈசர் பதத்திற்கே அபயம்  
  
**9.** குற்றம் செயினும் குணமாகக் கொண்டுநம்   
அற்றம் தவிர்க்குநம் அப்பர் பதத்திற்கே அபயம்  
  
**10.** செம்பொருள் ஆகிச் சிதம்பரத் தேஎன்றும்   
நம்பொருள் ஆன நடேசர் பதத்திற்கே அபயம்  
  
**11.** வெச்சென்ற மாயை வினையாதி யால்வந்த   
அச்சம் தவிர்க்குநம் ஐயர் பதத்திற்கே அபயம்  
  
**12.** எண்ணிய எண்ணங்கள் எல்லா முடிக்குநம்   
புண்ணிய னார்தெய்வப் பொன்னடிப் போதுக்கே அபயம்  
  
**13.** மன்னம் பரத்தே வடிவில் வடிவாகிப்   
பொன்னம் பலத்தாடும் பொன்னடிப் போதுக்கே அபயம்  
  
**14.** நாத முடியில்297 நடம்புரிந் தன்பர்க்குப்   
போதம் அளிக்கின்ற பொன்னடிப் போதுக்கே அபயம்  
  
**15.** உச்சி தாழ்கின்ற உறவோர் உறவான   
சச்சி தானந்தத் தனிநடப் போதுக்கே அபயம்  
  
**16.** சித்தமும் உள்ளமும் தித்தித் தினிக்கின்ற   
புத்தமு தாகிய பொன்னடிப் போதுக்கே அபயம்  
  
**17.** அபயம் அபயம் அபயம்.   
  
  
  
  * * * *  
  
  * 296\. பாதத்திற்கே - பி. இரா., ஆ. பா.  
  * 297\. முடிவில் - முதற்பதிப்பு., பொ. சு., ச. மு. க.  
  
ஆறாம் திருமுறை / Sixth Thirumurai  
  
##  127\. அற்புதம் அற்புதமே  
aṟputam aṟputamē  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** அற்புதம் அற்புத மே - அருள்   
அற்புதம் அற்புத மே.  
  
  
 கண்ணிகள்  
  
**2.** சிற்பதம் பொற்பதஞ் சீரே சிறந்தது   
சித்தாடு கின்ற திருநாள் பிறந்தது  
கற்பத நெஞ்சக் கரிசு துறந்தது  
கற்றபொய்ந் நூல்கள் கணத்தே மறந்தது அற்புதம்  
  
**3.** செத்தார் எழுகின்ற திருநாள் அடுத்தது   
சிவநெறி ஒன்றே எங்கும்தலை எடுத்தது  
இத்தா ரணிமுதல் வானும் உடுத்தது  
இறவா வரந்தான் எனக்குக் கொடுத்தது அற்புதம்  
  
**4.** ஆனந்த நாடகம் ஆடுதல் சார்ந்தது   
அடுத்த தருணம் இதுவாக நேர்ந்தது  
ஈனந்த மாயை இருள்வினை சோர்ந்தது  
என்னருட் சோதிஎன் உள்ளத்தில் ஆர்ந்தது அற்புதம்  
  
**5.** சத்திய ஞான சபைஎன்னுள் கண்டனன்   
சன்மார்க்க சித்தியை நான்பெற்றுக் கொண்டனன்  
நித்திய ஞான நிறையமு துண்டனன்  
நிந்தை உலகியற் சந்தையை விண்டனன் அற்புதம்  
  
**6.** வஞ்சகர் அஞ்சினர் வாய்மூடிச் சென்றனர்   
வந்து திரும்பவும் வாயிலில் நின்றனர்  
தஞ்சம் எமக்கருள் சாமிநீ என்றனர்  
சன்மார்க்க சங்கத் தவர்களே வென்றனர் அற்புதம்  
  
**7.** புறங்கூறி னாரெல்லாம் புல்லெனப் போயினர்   
பொற்படிக் கீழ்ப்புற மீளவு மேயினர்  
மறங்கூறி னோம்என்செய் வோம்என்று கூயினர்  
வாழிய என்றுசொல் வாயினர் ஆயினர் அற்புதம்  
  
**8.** வெவ்வினைக் காடெலாம் வேரொடு வெந்தது   
வெய்ய மாமாயை விரிவற்று நொந்தது  
செவ்விய ஞானம் சிறப்புற வந்தது  
சித்திகள் யாவையும் செய்திடத் தந்தது அற்புதம்  
  
**9.** சாதி சமயச் சழக்கெலாம் அற்றது   
சன்மார்க்க ஞான சபைநிலை பெற்றது  
மேதியிற் சாகாத வித்தையைக் கற்றது  
மெய்யருட் சோதிஎன் உள்ளத்தில் உற்றது அற்புதம்  
  
**10.** அற்புதம் அற்புத மே - அருள்   
அற்புதம் அற்புத மே.  
  
  
  
ஆறாம் திருமுறை / Sixth Thirumurai  
  
##  128\. ஆணிப்பொன்னம்பலக் காட்சி  
āṇippoṉṉampalak kāṭsi  
  
  
  
  
 சிந்து  
  
  
 திருச்சிற்றம்பலம்  
  
  
 பல்லவி  
  
**1.** ஆணிப்பொன் னம்பலத் தேகண்ட காட்சிகள்   
அற்புதக் காட்சிய டி - அம்மா  
அற்புதக் காட்சிய டி.  
  
  
 கண்ணிகள்  
  
**2.** ஜோதி மலைஒன்று தோன்றிற் றதில்ஒரு   
வீதிஉண் டாச்சுத டி - அம்மா  
வீதிஉண் டாச்சுத டி. ஆணி  
  
**3.** வீதியில் சென்றேன்அவ் வீதி நடுஒரு   
மேடை இருந்தத டி - அம்மா  
மேடை இருந்தத டி. ஆணி  
  
**4.** மேடைமேல் ஏறினேன் மேடைமேல் அங்கொரு   
கூடம் இருந்தத டி - அம்மா  
கூடம் இருந்தத டி. ஆணி  
  
**5.** கூடத்தை நாடஅக் கூடமேல் ஏழ்நிலை   
மாடம் இருந்தத டி - அம்மா  
மாடம் இருந்தத டி. ஆணி  
  
**6.** ஏழ்நிலைக் குள்ளும் இருந்த அதிசயம்   
என்னென்று சொல்வன டி - அம்மா  
என்னென்று சொல்வன டி. ஆணி  
  
**7.** ஓர்நிலை தன்னில் ஒளிர்முத்து வெண்மணி   
சீர்நீலம் ஆச்சுத டி - அம்மா  
சீர்நீலம் ஆச்சுத டி. ஆணி  
  
**8.** பாரோர் நிலையில் கருநீலம் செய்ய   
பவளம தாச்சுத டி - அம்மா  
பவளம தாச்சுத டி. ஆணி  
  
**9.** மற்றோர் நிலையில் மரகதப் பச்சைசெம்   
மாணிக்கம் ஆச்சுத டி - அம்மா  
மாணிக்கம் ஆச்சுத டி. ஆணி  
  
**10.** பின்னோர் நிலையில் பெருமுத்து வச்சிரப்   
பேர்மணி ஆச்சுத டி - அம்மா  
பேர்மணி ஆச்சுத டி. ஆணி  
  
**11.** வேறோர் நிலையில் மிகும்பவ ளத்திரள்   
வெண்மணி ஆச்சுத டி - அம்மா  
வெண்மணி ஆச்சுத டி. ஆணி  
  
**12.** புகலோர் நிலையில் பொருந்திய பன்மணி   
பொன்மணி ஆச்சுத டி - அம்மா  
பொன்மணி ஆச்சுத டி. ஆணி  
  
**13.** பதியோர் நிலையில் பகர்மணி எல்லாம்   
படிகம தாச்சுத டி - அம்மா  
படிகம தாச்சுத டி. ஆணி  
  
**14.** ஏழ்நிலை மேலே இருந்ததோர் தம்பம்   
இசைந்தபொற் றம்பம டி - அம்மா  
இசைந்தபொற் றம்பம டி. ஆணி  
  
**15.** பொற்றம்பம் கண்டேறும் போதுநான் கண்ட   
புதுமைஎன் சொல்வன டி - அம்மா  
புதுமைஎன் சொல்வன டி. ஆணி  
  
**16.** ஏறும்போ தங்கே எதிர்ந்த வகைசொல   
என்னள வல்லவ டி - அம்மா  
என்னள வல்லவ டி. ஆணி  
  
**17.** ஆங்காங்கே சத்திகள் ஆயிரம் ஆயிரம்   
ஆகவந் தார்கள டி - அம்மா  
ஆகவந் தார்கள டி. ஆணி  
  
**18.** வந்து மயக்க மயங்காமல் நான்அருள்   
வல்லபம் பெற்றன டி - அம்மா  
வல்லபம் பெற்றன டி. ஆணி  
  
**19.** வல்லபத் தால்அந்த மாதம்பத் தேறி   
மணிமுடி கண்டேன டி - அம்மா  
மணிமுடி கண்டேன டி. ஆணி  
  
**20.** மணிமுடி மேலோர் கொடுமுடி நின்றது   
மற்றது கண்டேன டி - அம்மா  
மற்றது கண்டேன டி. ஆணி  
  
**21.** கொடுமுடி மேல்ஆயி ரத்தெட்டு மாற்றுப்பொற்   
கோயில் இருந்தத டி - அம்மா  
கோயில் இருந்தத டி. ஆணி  
  
**22.** கோயிலைக் கண்டங்கே கோபுர வாயிலில்   
கூசாது சென்றன டி - அம்மா  
கூசாது சென்றன டி. ஆணி  
  
**23.** கோபுர வாயிலுள் சத்திகள் சத்தர்கள்   
கோடிபல் கோடிய டி - அம்மா  
கோடிபல் கோடிய டி. ஆணி  
  
**24.** ஆங்கவர் வண்ணம்வெள் வண்ணம்செவ் வண்ணமுன்   
ஐவண்ணம் ஆகும டி - அம்மா  
ஐவண்ணம் ஆகும டி. ஆணி  
  
**25.** அங்கவ ரெல்லாம்இங் கார்இவர் என்னவும்   
அப்பாலே சென்றன டி - அம்மா  
அப்பாலே சென்றன டி. ஆணி  
  
**26.** அப்பாலே சென்றேன்அங் கோர்திரு வாயிலில்   
ஐவர் இருந்தார டி - அம்மா  
ஐவர் இருந்தார டி. ஆணி  
  
**27.** மற்றவர் நின்று வழிகாட்ட மேலோர்   
மணிவாயில் உற்றேன டி - அம்மா  
மணிவாயில் உற்றேன டி. ஆணி  
  
**28.** எண்ணும்அவ் வாயிலில் பெண்ணோ டாணாக   
இருவர் இருந்தார டி - அம்மா  
இருவர் இருந்தார டி. ஆணி  
  
**29.** அங்கவர் காட்ட அணுக்கத் திருவாயில்   
அன்பொடு கண்டேன டி - அம்மா  
அன்பொடு கண்டேன டி. ஆணி  
  
**30.** அத்திரு வாயிலில் ஆனந்த வல்லிஎன்   
அம்மை இருந்தாள டி - அம்மா  
அம்மை இருந்தாள டி. ஆணி  
  
**31.** அம்மையைக் கண்டேன் அவளருள் கொண்டேன்   
அமுதமும் உண்டேன டி - அம்மா  
அமுதமும் உண்டேன டி. ஆணி  
  
**32.** தாங்கும் அவளரு ளாலே நடராஜர்   
சந்நிதி கண்டேன டி - அம்மா  
சந்நிதி கண்டேன டி. ஆணி  
  
**33.** சந்நிதி யில்சென்று நான்பெற்ற பேறது   
சாமி அறிவார டி - அம்மா  
சாமி அறிவார டி.  
  
**34.** ஆணிப்பொன் னம்பலத் தேகண்ட காட்சிகள்   
அற்புதக் காட்சிய டி - அம்மா  
அற்புதக் காட்சிய டி.  
  
  
  
ஆறாம் திருமுறை / Sixth Thirumurai  
  
##  129\. அக்கச்சி  
akkachsi  
  
  
  
  
 சிந்து  
  
  
 திருச்சிற்றம்பலம்  
  
**1.** வானத்தின் மீது மயிலாடக் கண்டேன்   
மயில்குயில் ஆச்சுத டி - அக்கச்சி  
மயில்குயில் ஆச்சுத டி.  
  
**2.** துள்ளலை விட்டுத் தொடங்கினேன் மன்றாடும்   
வள்ளலைக் கண்டேன டி - அக்கச்சி  
வள்ளலைக் கண்டேன டி.  
  
**3.** சாதி சமயச் சழக்கைவிட் டேன்அருட்   
சோதியைக் கண்டேன டி - அக்கச்சி  
சோதியைக் கண்டேன டி.  
  
**4.** பொய்யை ஒழித்துப் புறப்பட்டேன் மன்றாடும்   
ஐயரைக் கண்டேன டி - அக்கச்சி  
ஐயரைக் கண்டேன டி.  
  
  
  
  * * * *  
  
  * 334\. மயில் - விந்து. குயில் - நாதம்.  
  
ஆறாம் திருமுறை / Sixth Thirumurai  
  
##  130\. ஊதூது சங்கே  
ūtūtu saṅkē  
  
  
  
  
 தாழிசை  
  
  
 திருச்சிற்றம்பலம்  
  
**1.** கைவிட மாட்டான்என்று ஊதூது சங்கே   
கனக சபையான்என்று ஊதூது சங்கே  
பொய்விடச் செய்தான்என்று ஊதூது சங்கே  
பூசைப லித்ததென்று ஊதூது சங்கே.  
  
**2.** தூக்கம் தொலைத்தான்என்று ஊதூது சங்கே   
துன்பம் தவிர்த்தான்என்று ஊதூது சங்கே  
ஏக்கம் கெடுத்தான்என்று ஊதூது சங்கே  
ஏம சபையான்என்று ஊதூது சங்கே.  
  
**3.** பொன்னடி தந்தான்என்று ஊதூது சங்கே   
பொன்னம் பலத்தான்என்று ஊதூது சங்கே  
இன்னல் அறுத்தான்என்று ஊதூது சங்கே  
என்னுள் அமர்ந்தான்என்று ஊதூது சங்கே.  
  
**4.** அச்சம் தவிர்த்தான்என்று ஊதூது சங்கே   
அம்பல வாணன்என்று ஊதூது சங்கே  
இச்சை அளித்தான்என்று ஊதூது சங்கே  
இன்பம் கொடுத்தான்என்று ஊதூது சங்கே.  
  
**5.** என்உயிர் காத்தான்என்று ஊதூது சங்கே   
இன்பம் பலித்ததென்று ஊதூது சங்கே  
பொன்உருத் தந்தான்என்று ஊதூது சங்கே  
பொற்சபை அப்பன்என்று ஊதூது சங்கே.  
  
**6.** சிவமாக்கிக்கொண்டான்என்று ஊதூது சங்கே   
சிற்றம் பலத்தான்என்று ஊதூது சங்கே  
நவநோக் களித்தான் என்று ஊதூது சங்கே  
நான்அவன் ஆனேன்என்று ஊதூது சங்கே.  
  
**7.** நாத முடியான்என்று ஊதூது சங்கே   
ஞானசபையான்என்று ஊதூது சங்கே  
பாத மளித்தான்என்று ஊதூது சங்கே  
பலித்தது பூசைஎன்று ஊதூது சங்கே.  
  
**8.** தெள்ளமு தானான்என்று ஊதூது சங்கே   
சிற்சபை அப்பன்என்று ஊதூது சங்கே  
உள்ளம் உவந்தான்என்று ஊதூது சங்கே  
உள்ள துரைத்தான்என்று ஊதூது சங்கே.  
  
**9.** என்னறி வானான்என்று ஊதூது சங்கே   
எல்லாம்செய் வல்லான்என்று ஊதூது சங்கே  
செந்நிலை தந்தான்என்று ஊதூது சங்கே  
சிற்சபை அப்பன்என்று ஊதூது சங்கே.  
  
**10.** இறவாமை ஈந்தான்என்று ஊதூது சங்கே   
எண்ணம் பலித்ததென்று ஊதூது சங்கே  
திறமே அளித்தான்என்று ஊதூது சங்கே  
சிற்றம் பலத்தான்என்று ஊதூது சங்கே.  
  
**11.** கரவு தவிர்ந்ததென்று ஊதூது சங்கே   
கருணை கிடைத்ததென்று ஊதூது சங்கே  
இரவு விடிந்ததென்று ஊதூது சங்கே  
எண்ணம் பலித்ததென்று ஊதூது சங்கே.  
  
**12.** எல்லாம்செய் வல்லான்என்று ஊதூது சங்கே   
எல்லார்க்கும் நல்லான்என்று ஊதூது சங்கே  
எல்லாம் உடையான்என்று ஊதூது சங்கே  
எல்லாமும் ஆனான்என்று ஊதூது சங்கே.  
  
**13.** கருணா நிதியர்என்று ஊதூது சங்கே   
கடவுள் அவனேஎன்று ஊதூது சங்கே  
அருள்நா டகத்தான்என்று ஊதூது சங்கே  
அம்பலச் சோதிஎன்று ஊதூது சங்கே.  
  
**14.** தன்னிகர் இல்லான்என்று ஊதூது சங்கே   
தலைவன் அவனேஎன்று ஊதூது சங்கே  
பொன்னியல் வண்ணன்என்று ஊதூது சங்கே  
பொதுநடம் செய்வான்என்று ஊதூது சங்கே.  
  
**15.** ஆனந்த நாதன்என்று ஊதூது சங்கே   
அருளுடை அப்பன்என்று ஊதூது சங்கே  
தானந்தம் இல்லான்என்று ஊதூது சங்கே  
தத்துவச் சோதிஎன்று ஊதூது சங்கே.  
  
**16.** பொய்விட் டகன்றேன்என்று ஊதூது சங்கே   
புண்ணியன் ஆனேன்என்று ஊதூது சங்கே  
மெய்தொட்டு நின்றேன்என்று ஊதூது சங்கே  
மேல்வெளி கண்டேன்என்று ஊதூது சங்கே.  
  
  
  
ஆறாம் திருமுறை / Sixth Thirumurai  
  
##  131\. சின்னம் பிடி  
siṉṉam piṭi  
  
  
  
  
 தாழிசை  
  
  
 திருச்சிற்றம்பலம்  
  
**1.** அம்பலவர் வந்தார்என்று சின்னம் பிடி   
அற்புதம்செய் கின்றார்என்று சின்னம் பிடி  
செம்பலன் அளித்தார்என்று சின்னம் பிடி  
சித்திநிலை பெற்றதென்று சின்னம் பிடி.  
  
**2.** சிற்சபையைக் கண்டோம்என்று சின்னம் பிடி   
சித்திகள்செய் கின்றோம்என்று சின்னம் பிடி  
பொற்சபை புகுந்தோம்என்று சின்னம் பிடி  
புந்திமகிழ் கின்றோம்என்று சின்னம் பிடி.  
  
**3.** ஞானசித்திபுரம்என்று சின்னம் பிடி   
நாடகம்செய் இடம்என்று சின்னம் பிடி  
ஆனசித்தி செய்வோம்என்று சின்னம் பிடி  
அருட்சோதி பெற்றோம்என்று சின்னம் பிடி.  
  
**4.** கொடிகட்டிக்கொண்டோம்என்று சின்னம் பிடி   
கூத்தாடு கின்றோம்என்று சின்னம் பிடி  
அடிமுடியைக் கண்டோம்என்று சின்னம் பிடி  
அருளமுதம் உண்டோம்என்று சின்னம் பிடி.  
  
**5.** அப்பர்வரு கின்றார்என்று சின்னம் பிடி   
அற்புதம்செய் வதற்கென்று சின்னம் பிடி  
செப்பநிலை பெற்றதென்று சின்னம் பிடி  
சித்திபுரம்இடமென்று சின்னம் பிடி.  
  
**6.** தானேநான் ஆனேன்என்று சின்னம் பிடி   
சத்தியம்சத் தியம்என்று சின்னம் பிடி  
ஊனே புகுந்ததென்று சின்னம் பிடி  
ஒளிவண்ணம் ஆனதென்று சின்னம் பிடி.  
  
**7.** வேகாதகால்உணர்ந்து சின்னம் பிடி   
வேகாத நடுத்தெரிந்து சின்னம் பிடி  
சாகாததலைஅறிந்து சின்னம் பிடி  
சாகாத கல்விகற்றுச் சின்னம் பிடி.  
  
**8.** மீதான நிலைஏறிச் சின்னம் பிடி   
வெட்டவெளி நடுநின்று சின்னம் பிடி  
வேதாக மம்கடந்து சின்னம் பிடி  
வேதாந்தச் சித்தாந்த சின்னம் பிடி.  
  
**9.** பன்மார்க்க மும்கடந்து சின்னம் பிடி   
பன்னிரண்டின் மீதுநின்று சின்னம் பிடி  
சன்மார்க்கம் மார்க்கம்என்று சின்னம் பிடி  
சத்தியம்செய் கின்றோம்என்று சின்னம் பிடி.  
  
**10.** சித்தாடு கின்றார்என்று சின்னம் பிடி   
செத்தார் எழுவார்என்று சின்னம் பிடி  
இத்தா ரணியில்என்று சின்னம் பிடி  
இதுவே தருணம்என்று சின்னம் பிடி.  
  
  
  
ஆறாம் திருமுறை / Sixth Thirumurai  
  
##  132\. கண்புருவப் பூட்டு  
kaṇpuruvap pūṭṭu  
  
  
  
  
 தாழிசை  
  
  
 திருச்சிற்றம்பலம்  
  
**1.** கையறவி லாதுநடுக் கண்புருவப் பூட்டு   
கண்டுகளி கொண்டுதிறந் துண்டுநடு நாட்டு  
ஐயர்மிக உய்யும்வகை அப்பர்விளை யாட்டு  
ஆடுவதென் றேமறைகள் பாடுவது பாட்டு.  
  
**2.** சிற்சபையும் பொற்சபையும் சொந்தமென தாச்சு   
தேவர்களும் மூவர்களும் பேசுவதென் பேச்சு  
இற்சமய வாழ்வில்எனக் கென்னைஇனி ஏச்சு  
என்பிறப்புத் துன்பமெலாம் இன்றோடே போச்சு.  
  
**3.** ஐயர்அருட் சோதியர சாட்சிஎன தாச்சு   
ஆரணமும் ஆகமமும் பேசுவதென் பேச்சு  
எய்யுலக வாழ்வில்எனக் கென்னைஇனி ஏச்சு  
என்பிறவித் துன்பமெலாம் இன்றோடே போச்சு.  
  
**4.** ஈசன்அரு ளால்கடலில் ஏற்றதொரு ஓடம்   
ஏறிக்கரை ஏறினேன் இருந்ததொரு மாடம்  
தேசுறும்அம் மாடநடுத் தெய்வமணி பீடம்  
தீபஒளி கண்டவுடன் சேர்ந்ததுசந் தோடம்.  
  
**5.** மேருமலை உச்சியில்வி ளங்குகம்ப நீட்சி   
மேவும்அதன் மேல்உலகில் வீறுமர சாட்சி  
சேரும்அதில் கண்டபல காட்சிகள்கண் காட்சி  
செப்பல்அரி தாம்இதற்கென் அப்பன்அருள் சாட்சி.  
  
**6.** துரியமலைமேல்உளதோர் சோதிவள நாடு   
தோன்றும்அதில் ஐயர்நடம் செய்யுமணி வீடு  
தெரியும்அது கண்டவர்கள் காணில்உயி ரோடு  
செத்தவர் எழுவார்என்று கைத்தாளம் போடு.  
  
**7.** சொல்லால் அளப்பரிய சோதிவரை மீது   
தூயதுரி யப்பதியில் நேயமறை ஓது  
எல்லாம்செய் வல்லசித்தர் தம்மைஉறும் போது  
இறந்தார்எழுவாரென்றுபுறந்தாரைஊது.  
  
**8.** சிற்பொதுவும் பொற்பொதுவும் நான்அறிய லாச்சு   
சித்தர்களும் முத்தர்களும் பேசுவதென் பேச்சு  
இற்பகரும்345 இவ்வுலகில் என்னைஇனி ஏச்சு  
என்பிறவித் துன்பமெலாம் இன்றோடே போச்சு.  
  
**9.** வலதுசொன்ன பேர்களுக்கு வந்ததுவாய்த் தாழ்வு   
மற்றவரைச் சேர்ந்தவர்க்கும் வந்ததலைத் தாழ்வு  
வலதுபுஜம் ஆடநம்பால் வந்ததருள் வாழ்வு  
மற்றுநமைச் சூழ்ந்தவர்க்கும் வந்ததுநல் வாழ்வு.  
  
**10.** அம்பலத்தில் எங்கள்ஐயர் ஆடியநல் லாட்டம்   
அன்பொடுது தித்தவருக் கானதுசொல் லாட்டம்  
வம்புசொன்ன பேர்களுக்கு வந்ததுமல் லாட்டம்  
வந்ததலை யாட்டமின்றி வந்ததுபல் லாட்டம்.  
  
**11.** நாத்திகம்சொல் கின்றவர்தம் நாக்குமுடை நாக்கு   
நாக்குருசி கொள்ளுவதும் நாறியபிண் ணாக்கு  
சீர்த்திபெறும் அம்பலவர் சீர்புகன்ற வாக்கு  
செல்வாக்கு நல்வாக்கு தேவர்திரு வாக்கு.  
  
  
  
  * * * *  
  
  * 345\. இப்பெரிய விவ்வுலகில் - முதற்பதிப்பு., ச. மு. க. பதிப்பு.  
  
ஆறாம் திருமுறை / Sixth Thirumurai  
  
##  133\. பிரபஞ்ச வெற்றி  
pirapañsa veṟṟi  
  
  
  
  
 தாழிசை  
  
  
 திருச்சிற்றம்பலம்  
  
**1.** அருட்சோதி ஆனேன்என்று அறையப்பா முரசு   
அருளாட்சி பெற்றேன்என்று அறையப்பா முரசு  
மருட்சார்பு தீர்ந்தேன்என்று அறையப்பா முரசு  
மரணந்த விர்ந்தேன்என்று அறையப்பா முரசு.  
  
  
  
ஆறாம் திருமுறை / Sixth Thirumurai  
  
##  134\. அம்பலத்தரசே  
ampalattarasē  
  
  
  
  
 நாமாவளி  
  
  
 சிந்து  
  
  
 திருச்சிற்றம்பலம்  
  
**1.** சிவசிவ கஜமுக கணநா தா   
சிவகண வந்தித குணநீ தா.  
  
**2.** சிவசிவ சிவசிவ தத்துவ போதா   
சிவகுரு பரசிவ சண்முக நாதா.  
  
**3.** அம்பலத் தரசே அருமருந் தே   
ஆனந்தத் தேனே அருள்விருந் தே.  
  
**4.** பொதுநடத் தரசே புண்ணிய னே   
புலவரெ லாம்புகழ் கண்ணிய னே.  
  
**5.** மலைதரு மகளே மடமயி லே   
மதிமுக அமுதே இளங்குயி லே.  
  
**6.** ஆனந்தக் கொடியே இளம்பிடி யே   
அற்புதத் தேனே மலைமா னே.  
  
**7.** சிவசிவ சிவசிவ சின்மய தேஜா   
சிவசுந் தரகுஞ் சிதநட ராஜா.  
  
**8.** படன விவேக பரம்பர வேதா   
நடன சபேச சிதம்பர நாதா.  
  
**9.** அரிபிர மாதியர் தேடிய நாதா   
அரகர சிவசிவ ஆடிய பாதா.  
  
**10.** அந்தண அங்கண அம்பர போகா   
அம்பல நம்பர அம்பிகை பாகா.  
  
**11.** அம்பர விம்ப சிதம்பர நாதா   
அஞ்சித ரஞ்சித குஞ்சித பாதா.  
  
**12.** தந்திர மந்திர யந்திரபாதா   
சங்கர சங்கர சங்கர நாதா.  
  
**13.** கனக சிதம்பர கங்கர புரஹர   
அனக பரம்பர சங்கர ஹரஹர.  
  
**14.** சகல கலாண்ட சராசர காரண   
சகுண சிவாண்ட பராபர பூரண.  
  
**15.** இக்கரை கடந்திடில் அக்கரை யே   
இருப்பது சிதம்பர சர்க்கரை யே.  
  
**16.** என்னுயிர் உடம்பொடு சித்தம தே   
இனிப்பது நடராஜ புத்தமு தே.  
  
**17.** ஐயர் திருச்சபை ஆடக மே   
ஆடுதல் ஆனந்த நாடக மே.  
  
**18.** உத்தர ஞான சிதம்பர மே   
சித்திஎ லாந்தரும் அம்பரமே.  
  
**19.** அம்பல வாசிவ மாதே வா   
வம்பல வாவிங்கு வாவா வா.  
  
**20.** நடராஜன் எல்லார்க்கும் நல்லவ னே   
நல்லஎ லாம்செய வல்லவ னே.  
  
**21.** ஆனந்த நாடகம் கண்டோ மே - பர   
மானந்த போனகம் கொண்டோ மே.  
  
**22.** சகள உபகள நிட்கள நாதா   
உகள சததள மங்கள பாதா.  
  
**23.** சந்தத மும்சிவ சங்கர பஜனம்   
சங்கிதம் என்பது சற்சன வசனம்.  
  
**24.** சங்கர மும்சிவ மாதே வா   
எங்களை ஆட்கொள வாவா வா.  
  
**25.** அரகர சிவசிவ மாதே வா   
அருளமு தம்தர வாவா வா.  
  
**26.** நடனசி காமணி நவமணி யே   
திடனக மாமணி சிவமணி யே.  
  
**27.** நடமிடும் அம்பல நன்மணி யே   
புடமிடு செம்பல பொன்மணி யே.  
  
**28.** உவட்டாது சித்திக்கும் உள்ளமு தே   
தெவிட்டாது தித்திக்கும் தெள்ளமு தே.  
  
**29.** நடராஜ வள்ளலை நாடுத லே   
நம்தொழி லாம்விளை யாடுத லே.  
  
**30.** அருட்பொது நடமிடு தாண்டவ னே   
அருட்பெருஞ் சோதிஎன் ஆண்டவ னே.  
  
**31.** நடராஜ மாணிக்கம் ஒன்றது வே   
நண்ணுதல் ஆணிப்பொன் மன்றது வே.  
  
**32.** நடராஜ பலமது நம்பல மே   
நடமாடு வதுதிரு அம்பல மே.  
  
**33.** நடராஜர் பாட்டே நறும்பாட்டு   
ஞாலத்தார் பாட்டெல்லாம் வெறும்பாட்டு.  
  
**34.** சிதம்பரப் பாட்டே திருப்பாட்டு   
ஜீவர்கள் பாட்டெல்லாம் தெருப்பாட்டு.  
  
**35.** அம்பலப் பாட்டே அருட்பாட்டு   
அல்லாத பாட்டெல்லாம் மருட்பாட்டு.  
  
**36.** அம்பல வாணணை நாடின னே   
அவனடி யாரொடும் கூடின னே.  
  
**37.** தம்பத மாம்புகழ் பாடின னே   
தந்தன என்றுகூத் தாடின னே.  
  
**38.** நான்சொன்ன பாடலும் கேட்டா ரே   
ஞான சிதம்பர நாட்டா ரே.  
  
**39.** இனித்துயர் படமாட்டேன் விட்டே னே   
என்குரு மேல்ஆணை இட்டே னே.  
  
**40.** இனிப்பாடு படமாட்டேன் விட்டே னே   
என்னப்பன் மேல்ஆணை இட்டே னே.  
  
**41.** சன்மார்க்கம் நன்மார்க்கம் நன்மார்க்கம்   
சகமார்க்கம் துன்மார்க்கம் துன்மார்க்கம்.  
  
**42.** நாதாந்த நாட்டுக்கு நாயக ரே   
நடராஜ ரேசபா நாயக ரே.  
  
**43.** நான்சொல்லும் இதுகேளீர் சத்திய மே   
நடராஜ எனில்வரும் நித்திய மே.  
  
**44.** நல்லோர் எல்லார்க்கும் சபாபதி யே   
நல்வரம் ஈயும் தயாநிதி யே.  
  
**45.** நடராஜர் தம்நடம் நன்னட மே   
நடம்புரி கின்றதும் என்னிட மே.  
  
**46.** சிவகாம வல்லிக்கு மாப்பிள்ளை யே   
திருவாளன் நான்அவன் சீர்ப்பிள்ளை யே.  
  
**47.** சிவகாம வல்லியைச் சேர்ந்தவ னே   
சித்தெல்லாம் செய்திடத் தேர்ந்தவ னே.  
  
**48.** இறவா வரம்தரு நற்சபை யே   
எனமறை புகழ்வது சிற்சபை யே.  
  
**49.** என்இரு கண்ணுள் இருந்தவ னே   
இறவா தருளும் மருந்தவ னே.  
  
**50.** சிற்சபை அப்பனை உற்றே னே   
சித்திஎ லாம்செயப் பெற்றே னே.  
  
**51.** அம்பல வாணர்தம் அடியவ ரே   
அருளர சாள்மணி முடியவ ரே.  
  
**52.** அருட்பெருஞ்சோதியைக் கண்டே னே   
ஆனந்தத் தெள்ளமு துண்டே னே.  
  
**53.** இருட்பெரு மாயையை விண்டே னே   
எல்லாம்செய் சித்தியைக் கொண்டே னே.  
  
**54.** கருணா நிதியே குணநிதி யே   
கதிமா நிதியே கலாநிதி யே.  
  
**55.** தருணா பதியே சிவபதி யே   
தனிமா பதியே சபாபதி யே.  
  
**56.** கருணா நிதியே சபாபதி யே   
கதிமா நிதியே பசுபதி யே.  
  
**57.** சபாபதி பாதம் தபோப்ர சாதம்   
தயாநிதி போதம் சதோதய வேதம்.  
  
**58.** கருணாம் பரவர கரசிவ பவபவ   
அருணாம் பரதர ஹரஹர சிவசிவ.  
  
**59.** கனகா கரபுர ஹரசிர கரதர   
கருணா கரபர சுரவர ஹரஹர.  
  
**60.** கனக சபாபதி பசுபதி நவபதி   
அனக உமாபதி அதிபதி சிவபதி.  
  
**61.** வேதாந்த பராம்பர ஜயஜய   
நாதாந்த நடாம்பர ஜயஜய.  
  
**62.** ஏகாந்த சர்வேத சமோதம   
யோகாந்த நடேச நமோநம.  
  
**63.** ஆதாம்பர ஆடக அதிசய   
பாதாம்புஜ நாடக ஜயஜய.  
  
**64.** போதாந்த புரேச சிவாகம   
நாதாந்த நடேச நமோநம.  
  
**65.** ஜால கோலகன காம்பர சாயக   
கால காலவன காம்பர நாயக.  
  
**66.** நாத பாலசு லோசன வர்த்தன   
ஜாத ஜாலவி மோசன நிர்த்தன.  
  
**67.** சதபரி சதவுப சதமத விதபவ   
சிதபரி கதபத சிவசிவ சிவசிவ.  
  
**68.** அரகர வரசுப கரகர பவபவ   
சிரபுர சுரபர சிவசிவ சிவசிவ.  
  
**69.** உபல சிரதல சுபகண வங்கண   
சுபல கரதல கணபண கங்கண.  
  
**70.** அபயவ ரதகர தலபுரி காரண   
உபயப ரதபத பரபரி பூரண.  
  
**71.** அகரஉ கரசுப கரவர சினகர   
தகரவ கரநவ புரசிர தினகர.  
  
**72.** வகரசி கரதின கரசசி கரபுர   
மகரஅ கரவர புரஹர ஹரஹர.  
  
**73.** பரமமந் திரசக ளாகன கரணா   
படனதந் திரநிக மாகம சரணா.  
  
**74.** அனந்தகோ டிகுண கரகர ஜொலிதா   
அகண்டவே தசிர கரதர பலிதா.  
  
**75.** பரிபூரண ஞானசி தம்பர   
பதிகாரண நாதப ரம்பர.  
  
**76.** சிவஞானப தாடக நாடக   
சிவபோதப ரோகள கூடக.  
  
**77.** சகல லோகபர காரக வாரக   
சபள யோகசர பூரக தாரக.  
  
**78.** சத்வ போதக தாரண தன்மய   
சத்ய வேதக பூரண சின்மய.  
  
**79.** வரகே சாந்த மகோதய காரிய   
பரபா சாந்த சுகோதய சூரிய.  
  
**80.** பளித தீபக சோபித பாதா   
லளித ரூபக ஸ்தாபித நாதா.  
  
**81.** அனிர்த341 கோபகரு ணாம்பக நா தா   
அமிர்த ரூபதரு ணாம்புஜ பா தா.  
  
**82.** அம்போ ருகபத அரகர கங்கர   
சம்போ சிவசிவ சிவசிவ சங்கர.  
  
**83.** சிதம்பிர காசா பரம்பிர கா சா   
சிதம்ப ரேசா சுயம்பிர கா சா.  
  
**84.** அருட்பிர காசம் பரப்பிர காசம்   
அகப்பிர காசம் சிவப்பிர காசம்.  
  
**85.** நடப்பிர காசம் தவப்பிர காசம்   
நவப்பிர காசம் சிவப்பிர காசம்.  
  
**86.** நாத பரம்பர னே பர - நாத சிதம்பர னே   
நாத திகம்பர னே தச - நாத சுதந்தர னே.  
  
**87.** ஞான நடத்தவ னே பர - ஞானிஇ டத்தவ னே   
ஞான வரத்தவ னே சிவ - ஞான புரத்தவ னே.  
  
**88.** ஞான சபாபதி யே மறை - நாடு சதாகதி யே   
தீன தாயாநிதி யே பர - தேவி உமாபதி யே.  
  
**89.** புத்தம்தரும் போதா வித்தம்தரும் தாதா   
நித்தம்தரும் பாதா சித்தம்திரும் பாதா.  
  
**90.** நடுநாடி நடுநாடி நடமாடு பதியே   
நடராஜ நடராஜ நடராஜ நிதியே.  
  
**91.** நடுநாடி யொடுகூடி நடமாடும் உருவே   
நடராஜ நடராஜ நடராஜ குருவே.  
  
**92.** நடுநாடி இடைநாடி நடமாடும் நலமே   
நடராஜ நடராஜ நடராஜ பலமே.  
  
  
  
  * * * *  
  
  * 339\. ஆ பா. பதிப்பைத் தவிர மற்றைப் பதிப்புகள் அனைத்திலும் "அம்பலத்தரசே" முதலாகநாமாவளி தொடங்குகிறது. ஆ. பா. பதிப்பில் மட்டும் இவ்விரண்டு நாமாவளிகளும்முன்வைக்கப் பெற்று "அம்பலத்தரசே" மூன்றாவதாக வைக்கப்பெற்றுள்ளது.இறுக்கம் இரத்தின முதலியார், வேட்டவலம் ஜமீன்தார் அப்பாசாமி பண்டாரியார்இவ்விருவரின் படிகளில் மட்டுமே இவ்விரண்டு நாமாவளிகள் காணப்பெறுவதாயும்,கிடைத்த மற்றைப் படிகளில் இவை இல்லை என்றும், அவற்றில் "அம்பலத்தரசே"என்பதே தொடக்கம் என்றும் ஆ. பா. குறிக்கிறார். இப்பதிப்பில் இவ்விருநாமாவளிகளும் தனியாக எண்ணிடப் பெற்றுத் தனிப்படுத்திக் காட்டப் பெற்றுள்ளன.அம்பலத்தரசே எனத் தொடங்கும் நாமாவளிக்கு இவ்விரண்டையும் காப்பாகக்கொள்ளலாம்.  
  * 340\. சவுதய - ஆ. பா. பதிப்பு.  
  * 341\. அனுர்த - ச. மு. க. பதிப்பு.  
  
ஆறாம் திருமுறை / Sixth Thirumurai  
  
##  135\. போகம் சுகபோகம்  
pōkam sukapōkam  
  
  
  
  
 சிந்து  
  
  
 திருச்சிற்றம்பலம்  
  
**1.** போகம் சுகபோகம் சிவபோகம் அதுநித்தியம்   
ஏகம் சிவம்ஏகம் சிவம்ஏகம் இதுசத்தியம்.  
  
**2.** நலமங்கலம் உறும்அம்பல நடனம்அது நடனம்   
பலநன்கருள் சிவசங்கர படனம்அது படனம்.  
  
**3.** சூதுமன்னும் இந்தையே சூடல்என்ன விந்தையே   
கோதுவிண்ட சிந்தையே கோயில்கொண்ட தந்தையே.  
  
**4.** அன்புமுந்து சிந்தையே அம்பலங்கொள் விந்தையே   
இன்பமென்பன் எந்தையே எந்தைதந்தை தந்தையே.  
  
**5.** ஞானசித்தி புரத்தனே நாதசத்தி பரத்தனே   
வானம்ஒத்த தரத்தனே வாதவித்தை வரத்தனே.  
  
**6.** நீஎன்னப்பன் அல்லவா நினக்கும்இன்னஞ் சொல்லவா   
தாயின்மிக்க நல்லவா சர்வசித்தி வல்லவா.  
  
**7.** பலத்தில்தன்னம் பலத்தில்பொன்னம் பலத்தில்துன்னும் நலத்தனே   
பலத்தில்பன்னும் பரத்தில்துன்னும் பரத்தில்மன்னும் குலத்தனே.  
  
**8.** ஆயவாய நேயஞேய மாயஞாய வாதியே   
தூயவாய காயதேய தோயமேய ஜோதியே.  
  
**9.** ஆதவாத வேதகீத வாதவாத வாதியே   
சூதவாத பாதநாத சூதஜாத ஜோதியே.  
  
**10.** அங்கசங்க மங்கைபங்க ஆதிஆதி ஆதியே   
துங்கபுங்க அங்கலிங்க ஜோதிஜோதி ஜோதியே.  
  
**11.** அத்தமுத்த அத்தமுத்த ஆதிஆதி ஆதியே   
சுத்தசித்த சப்தநிர்த்த ஜோதிஜோதி ஜோதியே.  
  
**12.** அஞ்சல்அஞ்சல் என்றுவந்தென் நெஞ்சமர்ந்த குழகனே   
வஞ்சநஞ்சம் உண்டகண்ட மன்றுள்நின்ற அழகனே.  
  
**13.** தொண்டர்கண்டு கண்டுமொண்டு கொண்டுள்உண்ட இன்பனே   
அண்டர்அண்டம் உண்டவிண்டு தொண்டுமண்டும் அன்பனே.  
  
**14.** கந்ததொந்த பந்தசிந்து சிந்தவந்த காலமே   
எந்தஎந்த சந்தமுந்து மந்தவந்த கோலமே.  
  
**15.** என்றும்என்றின் ஒன்றுமன்றுள் நன்றுநின்ற ஈசனே   
ஒன்றும்ஒன்றும் ஒன்றும்ஒன்றும் ஒன்றதென்ற தேசனே.  
  
**16.** எட்டஎட்டி ஒட்டஒட்டும் இட்டதிட்ட கீர்த்தியே   
அட்டவட்டம் நட்டமிட்ட சிட்டவட்ட மூர்த்தியே.  
  
**17.** சேர்இகார சாரவார சீர்அகார ஊரனே   
ஓர்உகார தேரதீர வாரவார தூரனே.  
  
**18.** வெய்யநொய்ய நையநைய மெய்புகன்ற துய்யனே   
ஐயர்ஐய நையும்வையம் உய்யநின்ற ஐயனே.  
  
**19.** பாசநாச பாபநாச பாததேச ஈசனே   
வாசவாச தாசர்நேச வாசகாச பேசனே.  
  
**20.** உரியதுரிய பெரியவெளியில் ஒளியில்ஒளிசெய் நடனனே   
பிரியஅரிய பிரியமுடைய பெரியர்இதய படனனே.  
  
**21.** அகிலபுவன உயிர்கள்தழைய அபயம்உதவும் அமலனே   
அயனும்அரியும் அரனும்மகிழ அருளும்நடன விமலனே.  
  
**22.** அகரஉகர மகரவகர அமுதசிகர சரணமே   
அபரசபர அமனசமன அமலநிமல சரணமே.  
  
**23.** தகரககன நடனகடன சகளவகள சரணமே   
சகுணநிகுண சகமநிகம சகிதவிகித சரணமே.  
  
**24.** அனகவனஜ அமிதஅமிர்த அகலஅகில சரணமே   
அதுலவனத அசுதவசல அநிலவனல சரணமே.  
  
**25.** தனககனக சபையஅபய சரதவரத சரணமே   
சதுரசதர சகசசரித தருணசரண சரணமே.  
  
**26.** உளமும்உணர்வும் உயிரும்ஒளிர ஒளிரும்ஒருவ சரணமே   
உருவின்உருவும் உருவுள்உருவும் உடையதலைவ சரணமே.  
  
**27.** இளகும்இதய கமலம்அதனை இறைகொள்இறைவ சரணமே   
இருமைஒருமை நலமும்அருளும் இனியசமுக சரணமே.  
  
**28.** அடியும்நடுவும் முடியும்அறிய அரியபெரிய சரணமே   
அடியர்இதய வெளியில்நடனம் அதுசெய்அதிப சரணமே.  
  
**29.** ஒடிவில்கருணை அமுதம்உதவும் உபலவடிவ சரணமே   
உலகமுழுதும் உறையநிறையும் உபயசரண சரணமே.  
  
**30.** அறிவுள்அறியும் அறிவைஅறிய அருளும்நிமல சரணமே   
அவசம்உறுமெய் யடியர்இதயம் அமரும்அமல சரணமே.  
  
**31.** எறிவில்உலகில்342 உயிரைஉடலில் இணைசெய்இறைவ சரணமே   
எனையும்ஒருவன் எனவுள்உணரும் எனதுதலைவ சரணமே.  
  
**32.** நினையும்நினைவு கனியஇனிய நிறைவுதருக சரணமே   
நினையும்எனையும் ஒருமைபுரியும் நெறியில்நிறுவு சரணமே.  
  
**33.** வனையுமதுர அமுதஉணவு மலியஉதவு சரணமே   
மருவுசபையில் நடனவரத வருகவருக சரணமே.  
  
**34.** நினைக்கில்நெஞ்சம் இனிக்கும்என்ற நிருத்தமன்றில் ஒருத்தனே   
நினைக்கும்அன்பர் நிலைக்கநின்று பொருத்துகின்ற கருத்தனே.  
  
**35.** மயங்கிநெஞ்சு கலங்கிநின்று மலங்கினேனை ஆண்டவா   
வயங்கிநின்று துலங்குமன்றில் இலங்குஞான தாண்டவா.  
  
**36.** களங்கவாத களங்கொள்சூதர் உளங்கொளாத பாதனே   
களங்கிலாத உளங்கொள்வாருள் விளங்குஞான நாதனே.  
  
**37.** தடுத்தமலத்தைக் கெடுத்துநலத்தைக் கொடுத்தகருணைத் தந்தையே   
தனித்தநிலத்தில் இனித்தகுலத்தில் குனித்தஅடிகொள் எந்தையே.  
  
**38.** எச்சநீட்டி விச்சைகாட்டி இச்சைஊட்டும் இன்பனே   
அச்சம்ஓட்டி அச்சுநாட்டி வைச்சுள்ஆட்டும் அன்பனே.  
  
**39.** சபாசிவா மஹாசிவா சகாசிவா சிகாசிவா   
சதாசிவா சதாசிவா சதாசிவா சதாசிவா.  
  
**40.** வாசிவா சதாசிவா மஹாசிவா தயாசிவா   
வாசிவா சிவாசிவா சிவாசிவா சிவாசிவா.  
  
  
  
  * * * *  
  
  * 342\. இருமைஉலகில் - முதற்பதிப்பு. பொ. சு. பதிப்பு.  
  
ஆறாம் திருமுறை / Sixth Thirumurai  
  
##  136\. சூதுமன்னு மிந்தையே  
sūtumaṉṉu mintaiyē  
  
  
  
  
  
ஆறாம் திருமுறை / Sixth Thirumurai  
  
##  137\. நடு நாடி  
naṭu nāṭi  
  
  
  
  
  
ஆறாம் திருமுறை / Sixth Thirumurai  
  
##  138\. தங்குறுவம்பு  
taṅkuṟuvampu  
  
  
  
  
 சிந்து  
  
  
 திருச்சிற்றம்பலம்  
  
**1.** தம்குறுவம்பு மங்கநிரம்பு சங்கம்இயம்பும் நம்கொழுகொம்பு   
சங்கரசம்பு சங்கரசம்பு சங்கரசம்பு சங்கரசம்பு.  
  
**2.** சந்தம்இயன்று அந்தணர்நன்று சந்ததம்நின்று வந்தனம்என்று   
சந்திசெய்மன்று மந்திரம்ஒன்று சங்கரசம்பு சங்கரசம்பு.  
  
**3.** நனந்தலைவீதி நடந்திடுசாதி நலம்கொளும்ஆதி நடம்புரிநீதி   
தினங்கலைஓதி சிவம்தரும்ஓதி சிதம்பரஜோதி சிதம்பரஜோதி.  
  
**4.** நகப்பெருஞ்சோதி சுகப்பெருஞ்சோதி   
நவப்பெருஞ்சோதி சிவப்பெருஞ்சோதி  
அகப்பெருஞ்சோதி நடப்பெருஞ்சோதி  
அருட்பெருஞ் சோதி அருட்பெருஞ் சோதி.  
  
**5.** உமைக்கொருபாதி கொடுத்தருள்நீதி உவப்புறுவேதி நவப்பெருவாதி   
அமைத்திடுபூதி அகத்திடும்ஆதி அருட்சிவஜோதி அருட்சிவஜோதி.  
  
**6.** ஓதஅடங் காதுமடங் காதுதொடங் காது   
ஓகைஒடுங் காதுதடுங் காதுநடுங் காது  
சூதமலங் காதுவிலங் காதுகலங் காது  
ஜோதிபரஞ் ஜோதிசுயஞ் ஜோதிபெருஞ் ஜோதி.  
  
**7.** ஏதமுயங் காதுகயங் காதுமயங் காது   
ஏறிஇறங் காதுஉறங் காதுகறங் காது  
சூதமிணங் காதுபிணங் காதுவணங் காது  
ஜோதிபரஞ் ஜோதிசுயஞ் ஜோதிபெருஞ் ஜோதி.  
  
**8.** அகரசபாபதி சிகரசபாபதி அனகசபாபதி கனகசபாபதி   
மகரசபாபதி உகரசபாபதி வரதசபாபதி சரதசபாபதி.  
  
**9.** அமலசபாபதி அபயசபாபதி அமுதசபாபதி அகிலசபாபதி   
நிமலசபாபதி நிபுணசபாபதி நிலயசபாபதி நிபிடசபாபதி.  
  
**10.** பரமநடம்சிவ சிதம்பரநடமே பதிநடம்சிவ சபாபதிநடமே   
திருநடனம்பர குருநடமே சிவநடம்அம்பர நவநடமே.  
  
**11.** அம்பலத்தொருநடம் உருநடமே அருநடம் ஒருநடம் திருநடமே   
எம்பலத்தொருநடம் பெருநடமே இதன்பரத்திடுநடம் குருநடமே.  
  
**12.** அஞ்சோடஞ்சவை ஏலாதே அங்கோடிங்கெனல் ஆகாதே   
அந்தோவெந்துயர் சேராதே அஞ்சோகஞ்சுகம் ஓவாதே  
தஞ்சோபம்கொலை சாராதே சந்தோடம்சிவ மாம்ஈதே  
சம்போசங்கர மாதேவா சம்போசங்கர மாதேவா.  
  
**13.** எந்தாய் என்றிடில் இந்தா நம்பதம் என்றீ யும்பர மன்றா டும்பத   
என்றோ டிந்தன நன்றா மங்கண வெங்கோ மங்கள வெஞ்சா நெஞ்சக  
சந்தே கங்கெட நந்தா மந்திர சந்தோ டம்பெற வந்தா ளந்தண  
சம்போ சங்கர சம்போ சங்கர சம்போ சங்கர சம்போ சங்கர.  
  
**14.** நஞ்சோ என்றிடு நங்கோ பங்கெட நன்றே தந்தனை நந்தா மந்தண   
நம்பா நெஞ்சில் நிரம்பா நம்பர நம்பா நம்பதி யம்பா தம்பதி  
தஞ்சோ வென்றவர் தஞ்சோ பந்தெறு தந்தா வந்தன நுந்தாள் தந்திடு  
சம்போ சங்கர சம்போ சங்கர சம்போ சங்கர சம்போ சங்கர.  
  
**15.** பொதுநிலை அருள்வது பொதுவினில் நிறைவது   
பொதுநலம் உடையது பொதுநடம் இடுவது  
அதுபரம் அதுபதி அதுபொருள் அதுசிவம்  
அரஅர அரஅர அரஅர அரஅர.  
  
**16.** நவநிலை தருவது நவவடி வுறுவது   
நவவெளி நடுவது நவநவ நவமது  
சிவமெனும் அதுபதம் அதுகதி அதுபொருள்  
சிவசிவ சிவசிவ சிவசிவ சிவசிவ.  
  
**17.** சந்திர தரசிர சுந்தர சுரவர   
தந்திர நவபத மந்திர புரநட  
சங்கர சிவசிவ சங்கர சிவசிவ  
சங்கர சிவசிவ சங்கர சிவசிவ.  
  
**18.** வானசிற்கன மந்திரதந்திர வாதசிற்குண மந்தணவந்தண   
வாரசற்சன வந்திதசிந்தித வாமஅற்புத மங்கலைமங்கல  
ஞானசிற்சுக சங்கரகங்கர ஞாயசற்குண வங்கணஅங்கண  
நாதசிற்பர வம்பரநம்பர நாததற்பர விம்பசிதம்பர.  
  
**19.** பாரதத்துவ பஞ்சகரஞ்சக பாதசத்துவ சங்கஜபங்கஜ   
பாலநித்திய வம்பகநம்பக பாசபுத்தக பண்டிதகண்டித  
நாரவித்தக சங்கிதவிங்கித நாடகத்தவ நம்பதிநங்கதி  
நாதசிற்பர நம்பரஅம்பர நாததற்பர விம்பசிதம்பர.  
  
**20.** பதநம்புறு பவர்இங்குறு பவசங்கடம் அறநின்றிடு   
பரமம்பொது நடம்என்தன துளம்நம்புற அருள்அம்பர  
சிதகுஞ்சித பதரஞ்சித சிவசுந்தர சிவமந்திர  
சிவசங்கர சிவசங்கர சிவசங்கர சிவசங்கர.  
  
**21.** கலகந்தரும் அவலம்பன கதிநம்பல நிதமும்   
கனகந்தரு மணிமன்றுறு கதிதந்தருள் உடலஞ்  
சலசந்திரன் எனநின்றவர் தழுவும்பத சரணம்  
சரணம்பதி சரணம்சிவ சரணம்குரு சரணம்.  
  
**22.** எனதென்பதும் நினதென்பதும் இதுஎன்றுணர் தருணம்   
இனம்ஒன்றது பிறிதன்றென இசைகின்றது பரமம்  
தனதென்பது மனதென்பது ஜகமென்றனை சரணம்  
சரணம்பதி சரணம்சிவ சரணம்குரு சரணம்.  
  
  
  
ஆறாம் திருமுறை / Sixth Thirumurai  
  
##  139\. பொது நிலை அருள்வது  
potu nilai aruḷvatu  
  
  
  
  
  
ஆறாம் திருமுறை / Sixth Thirumurai  
  
##  140\. வான சிற்கன  
vāṉa siṟkaṉa  
  
  
  
  
  
ஆறாம் திருமுறை / Sixth Thirumurai  
  
##  141\. ஒதவடங்காது  
otavaṭaṅkātu  
  
  
  
  
  
ஆறாம் திருமுறை / Sixth Thirumurai  
  
##  142\. விரைசேர் சடையாய்  
viraisēr saṭaiyāy  
  
  
  
  
 சிந்து  
  
  
 திருச்சிற்றம்பலம்  
  
**1.** விரைசேர் சடையாய் விடையாய் உடையாய்   
விகிர்தா விபவா விமலா அமலா  
வெஞ்சேர்343 பஞ்சார் நஞ்சார் கண்டா விம்பசி தம்பர னே.  
  
**2.** அரைசே குருவே அமுதே சிவமே   
அணியே மணியே அருளே பொருளே  
அந்தோ வந்தாள் எந்தாய் எந்தாய் அம்பல நம்பதி யே.  
  
**3.** உருவே உயிரே உணர்வே உறவே   
உரையே பொருளே ஒளியே வெளியே  
ஒன்றே என்றே நன்றே தந்தாய் அம்பர344 நம்பர னே.  
  
**4.** அருவே திருவே அறிவே செறிவே   
அதுவே இதுவே அடியே முடியே  
அந்தோ வந்தாள் எந்தாய் எந்தாய் அம்பல நம்பதி யே.  
  
  
  
  * * * *  
  
  * 343\. வெஞ்சோ - ஆ. பா. பதிப்பு.  
  * 344\. உம்பரி னம்பரனே - ஆ. பா. பதிப்பு.  
  
ஆறாம் திருமுறை / Sixth Thirumurai  
  
##  143\. பசியாத அமுதே  
pasiyāta amutē  
  
  
  
  
 தாழிசை  
  
  
 திருச்சிற்றம்பலம்  
  
**1.** பசியாத அமுதே பகையாத பதியே   
பகராத நிலையே பறையாத சுகமே  
நசியாத பொருளே நலியாத உறவே  
நடராஜ மணியே நடராஜ மணியே.  
  
**2.** புரையாத மணியே புகலாத நிலையே   
புகையாத கனலே புதையாத பொருளே  
நரையாத வரமே நடியாத நடமே  
நடராஜ நிதியே நடராஜ நிதியே.  
  
**3.** சிவஞான நிலையே சிவயோக நிறைவே   
சிவபோக உருவே சிவமான உணர்வே  
நவநீத மதியே நவநாத கதியே  
நடராஜ பதியே நடராஜ பதியே.  
  
**4.** தவயோக பலமே சிவஞான நிலமே   
தலையேறும் அணியே விலையேறு மணியே  
நவவார நடமே சுவகார புடமே  
நடராஜ பரமே நடராஜ பரமே.  
  
**5.** துதிவேத உறவே சுகபோத நறவே   
துனிதீரும் இடமே தனிஞான நடமே  
நதியார நிதியே அதிகார பதியே  
நடராஜ குருவே நடராஜ குருவே.  
  
**6.** வயமான வரமே வியமான பரமே   
மனமோன நிலையே கனஞான மலையே  
நயமான உரையே நடுவான வரையே  
நடராஜ துரையே நடராஜ துரையே.  
  
**7.** பதியுறு பொருளே பொருளுறு பயனே   
பயனுறு நிறைவே நிறைவுறு வெளியே  
மதியுறும் அமுதே அமுதுறு சுவையே  
மறைமுடி மணியே மறைமுடி மணியே.  
  
**8.** அருளுறு வெளியே வெளியுறு பொருளே   
அதுவுறு மதுவே மதுவுறு சுவையே  
மருளறு தெருளே தெருளுறு மொளியே  
மறைமுடி மணியே மறைமுடி மணியே.  
  
**9.** தருவளர் நிழலே நிழல்வளர் சுகமே   
தடம்வளர் புனலே புனல்வளர் நலனே  
திருவளர் உருவே உருவளர் உயிரே  
திருநட மணியே திருநட மணியே.  
  
**10.** உயிருறும் உணர்வே உணர்வுறும் ஒளியே   
ஒளியுறு வெளியே வெளியுறு வெளியே  
செயிரறு பதியே சிவநிறை நிதியே  
திருநட மணியே திருநட மணியே.  
  
**11.** கலைநிறை மதியே மதிநிறை அமுதே   
கதிநிறை கதிரே கதிர்நிறை சுடரே  
சிலைநிறை நிலையே நிலைநிறை சிவமே  
திருநட மணியே திருநட மணியே.  
  
**12.** மிகவுயர் நெறியே நெறியுயர் விளைவே   
விளைவுயர் சுகமே சுகமுயர் பதமே  
திகழுயர் உயர்வே உயருயர் உயர்வே  
திருநட மணியே திருநட மணியே.  
  
**13.** இயல்கிளர் மறையே மறைகிளர் இசையே   
இசைகிளர் துதியே துதிகிளர் இறையே  
செயல்கிளர் அடியே அடிகிளர் முடியே  
திருநட மணியே திருநட மணியே.  
  
**14.** புரையறு புகழே புகழ்பெறு பொருளே   
பொருளது முடிபே முடிவுறு புணர்வே  
திரையறு கடலே கடலெழு சுதையே  
திருநட மணியே திருநட மணியே.  
  
**15.** நிகழ்நவ நிலையே நிலையுயர் நிலையே   
நிறையருள் நிதியே நிதிதரு பதியே  
திகழ்சிவ பதமே சிவபத சுகமே  
திருநட மணியே திருநட மணியே.  
  
  
  
ஆறாம் திருமுறை / Sixth Thirumurai  
  
##  144\. நீடிய வேதம்  
nīṭiya vētam  
  
  
  
  
 கலிவிருத்தம்  
  
  
 திருச்சிற்றம்பலம்  
  
**1.** நீடிய வேதம் தேடிய பாதம்   
நேடிய கீதம் பாடிய பாதம்  
ஆடிய போதம் கூடிய பாதம்  
ஆடிய பாதம் ஆடிய பாதம்.  
  
**2.** சாக்கிய வேதம் தேக்கிய பாதம்   
தாக்கிய ஏதம் போக்கிய பாதம்  
சோக்கிய வாதம் ஆக்கிய பாதம்  
தூக்கிய பாதம் தூக்கிய பாதம்.  
  
**3.** ஏன்றிய சூதம் தோன்றிய பாதம்   
ஈன்றிய நாதம் ஆன்றிய பாதம்  
ஓன்றிய பூதம் ஞான்றிய பாதம்  
ஊன்றிய பாதம் ஊன்றிய பாதம்.  
  
**4.** சஞ்சிதம் வீடும் நெஞ்சித பாதம்   
தஞ்சித மாகும் சஞ்சித பாதம்  
கொஞ்சித மேவும் ரஞ்சித பாதம்  
குஞ்சித பாதம் குஞ்சித பாதம்.  
  
**5.** எண்ணிய நானே திண்ணியன் ஆனேன்   
எண்ணிய வாறே நண்ணிய பேறே  
புண்ணியன் ஆனேன் அண்ணியன் ஆனேன்  
புண்ணிய வானே புண்ணிய வானே.  
  
**6.** தொத்திய சீரே பொத்திய பேரே   
துத்திய பாவே பத்திய நாவே  
சத்தியம் நானே நித்தியன் ஆனேன்  
சத்திய வானே சத்திய வானே.  
  
**7.** எம்புலப் பகையே எம்புலத் துறவே   
எம்குலத் தவமே எம்குலச் சிவமே  
அம்பினில் கனலே அந்தணர்க் கிறையே  
அம்பலத் தரசே அம்பலத் தரசே.  
  
**8.** இன்புடைப் பொருளே இன்சுவைக் கனியே   
எண்குணச் சுடரே இந்தகத் தொளியே  
அன்புடைக் குருவே அம்புயற் கிறையே  
அம்பலத் தமுதே அம்பலத் தமுதே.  
  
  
  
ஆறாம் திருமுறை / Sixth Thirumurai  
  
##  145\. வேத சிகாமணியே  
vēta sikāmaṇiyē  
  
  
  
  
 தாழிசை  
  
  
 திருச்சிற்றம்பலம்  
  
**1.** வேத சிகாமணியே போத சுகோதயமே   
மேதகு மாபொருளே ஓதரும் ஓர்நிலையே  
நாத பராபரமே சூத பராவமுதே  
ஞான சபாபதியே ஞான சபாபதியே.  
  
**2.** ஏக சதாசிவமே யோக சுகாகரமே   
ஏம பராநலமே காம விமோசனமே  
நாக விகாசனமே நாத சுகோடணமே  
ஞான சபாபதியே ஞான சபாபதியே.  
  
**3.** தூய சதாகதியே நேய சதாசிவமே   
சோம சிகாமணியே வாம உமாபதியே  
ஞாய பராகரமே காய புராதரமே  
ஞான சபாபதியே ஞான சபாபதியே.  
  
**4.** ஆரண ஞாபகமே பூரண சோபனமே   
ஆதிஅ னாதியனே வேதிய னாதியனே  
நாரண னாதரமே காரண மேபரமே  
ஞான சபாபதியே ஞான சபாபதியே.  
  
**5.** ஆகம போதகமே யாதர வேதகமே   
ஆமய மோசனமே ஆரமு தாகரமே  
நாக நடோதயமே நாத புரோதயமே  
ஞான சபாபதியே ஞான சபாபதியே.  
  
**6.** ஆடக நீடொளியே நேடக நாடளியே   
ஆதி புராதனனே வேதி பராபரனே  
நாடக நாயகனே நானவ னானவனே  
ஞான சபாபதியே ஞான சபாபதியே.  
  
**7.** ஆரிய னேசிவனே ஆரண னேபவனே   
ஆலய னேஅரனே ஆதர னேசுரனே  
நாரிய னேவரனே நாடிய னேபரனே  
ஞான சபாபதியே ஞான சபாபதியே.  
  
**8.** ஆதர வேதியனே ஆடக ஜோதியனே   
ஆரணி பாதியனே ஆதர வாதியனே  
நாத விபூதியனே நாம வனாதியனே  
ஞான சபாபதியே ஞான சபாபதியே.  
  
**9.** தேவ கலாநிதியே ஜீவ தயாநிதியே   
தீன சகாநிதியே சேகர மாநிதியே  
நாவல ரோர்பதியே நாரி உமாபதியே  
ஞான சபாபதியே ஞான சபாபதியே.  
  
**10.** ஆடிய நாடகனே ஆலமர் ஆதியனே   
ஆகம மேலவனே ஆரண நாலவனே  
நாடிய காரணனே நீடிய பூரணனே  
ஞான சபாபதியே ஞான சபாபதியே.  
  
  
  
ஆறாம் திருமுறை / Sixth Thirumurai  
  
##  146\. பத நம்புறு  
pata nampuṟu  
  
  
  
  
  
ஆறாம் திருமுறை / Sixth Thirumurai  
  
##  147\. அனுபவ மாலை  
aṉupava mālai  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** அம்பலத்தே திருநடஞ்செய் அடிமலர்என் முடிமேல்   
அணிந்துகொண்டேன் அன்பொடும்என் ஆருயிர்க்கும் அணிந்தேன்  
எம்பரத்தே மணக்கும்அந்த மலர்மணத்தைத் தோழி  
என்உரைப்பேன் உரைக்கஎன்றால் என்னளவன் றதுவே  
வம்பிசைத்தேன் அன்றடிநீ என்அருகே இருந்துன்  
மணிநாசி அடைப்பதனைத் திறந்துமுகந் தறிகாண்  
நம்புறுபார் முதல்நாத வரையுளநாட் டவரும்  
நன்குமுகந் தனர்வியந்தார் நன்மணம்ஈ தெனவே.  
  
**2.** கண்உறங்கேன் உறங்கினும்என் கணவரொடு கலக்கும்   
கனவேகண் டுளமகிழ்வேன் கனவொன்றோ நனவும்  
எண்அடங்காப் பெருஞ்ஜோதி என்இறைவர் எனையே  
இணைந்திரவு பகல்காணா தின்புறச்செய் கின்றார்  
மண்உறங்கும் மலைஉறங்கும் வளைகடலும் உறங்கும்  
மற்றுளஎல் லாம்உறங்கும் மாநிலத்தே நமது  
பெண்உறங்காள் எனத்தாயர் பேசிமகிழ் கின்றார்  
பெண்கள்எலாம் கூசுகின்றார் பெருந்தவஞ்செய் கிலரே.  
  
**3.** எல்லாஞ்செய் வல்லதுரை என்னைமணம் புரிந்தார்   
எவ்வுலகில் யார்எனக்கிங் கீடுரைநீ தோழீ  
நல்லாய்மீக் கோளுடையார் இந்திரர்மா முனிவர்  
நான்முகர்நா ரணர்எல்லாம் வான்முகராய் நின்றே  
பல்லாரில் இவள்புரிந்த பெருந்தவத்தை நம்மால்  
பகர்வரிதென் கின்றார்சிற் பதியில்நடம் புரியும்  
வல்லானை மணந்திடவும் பெற்றனள்இங் கிவளே  
வல்லாள்என் றுரைக்கின்றார் நல்லார்கள் பலரே.  
  
**4.** இச்சைஎலாம் வல்லதுரை என்னைமணம் புரிந்தார்   
யான்செய்தவம் யார்செய்தார் இதுகேள்என் தோழி  
எச்சமயத் தேவரையும் சிற்றுரும்பென் றேனும்  
எண்ணுவனோ புண்ணியரை எண்ணுமனத் தாலே  
பிச்சிஎன நினைத்தாலும் நினையடிநீ அவரைப்  
பிரிவேனோ பிரிவென்று பேசுகினும் தரியேன்  
விச்சைநடம் கண்டேன்நான் நடங்கண்டால் பேயும்  
விடத்துணியா தென்பர்கள்என் விளைவுரைப்ப தென்னே.  
  
**5.** வஞ்சமிலாத் தலைவருக்கே மாலைமகிழ்ந் தணிந்தேன்   
மறைகளுடன் ஆகமங்கள் வகுத்துவகுத் துரைக்கும்  
எஞ்சலுறா வாழ்வனைத்தும் என்னுடைய வாழ்வே  
எற்றோநான் புரிந்ததவம் சற்றேநீ உரையாய்  
அஞ்சுமுகம் காட்டியஎன் தாயர்எலாம் எனக்கே  
ஆறுமுகம் காட்டிமிக வீறுபடைக் கின்றார்  
பஞ்சடிப்பா வையர்எல்லாம் விஞ்சடிப்பால் இருந்தே  
பரவுகின்றார் தோழிஎன்றன் உறவுமிக விழைந்தே.  
  
**6.** அன்னம்உண அழைக்கின்றாய் தோழிஇங்கே நான்தான்   
அம்பலத்தே ஆடுகின்ற அண்ணல்அடி மலர்த்தேன்  
உன்னைநினைத் துண்டேன்என் உள்ளகத்தே வாழும்  
ஒருதலைமைப் பெருந்தலைவ ருடையஅருட் புகழாம்  
இன்னமுதில் என்னுடைஅன் பென்னும்நறுங் கனியின்  
இரதமும்என் தனிக்கணவர் உருக்காட்சி எனும்ஓர்  
கன்னல்உளே தனித்தெடுத்த தேம்பாகும் கலந்தே  
களித்துண்டேன் பசிசிறிதும் கண்டிலன்உள் ளகத்தே.  
  
**7.** பொதுநடஞ்செய் துரைமுகத்தே தளதளஎன் றொளிரும்   
புன்னகையே ஒருகோடிப் பொன்பெறும்என் றுரைப்பார்  
இதுவரையோ பலகோடி என்னினும்ஓர் அளவோ  
எண்இறந்த அண்டவகை எத்தனைகோ டிகளும்  
சதுமறைசொல் அண்டவகை தனித்தனியே நடத்தும்  
சத்தர்களும் சத்திகளும் சற்றேனும் பெறுமோ  
துதிபெறும்அத் திருவாளர் புன்னகையை நினைக்குந்  
தோறும்மனம் ஊறுகின்ற சுகஅமுதம் பெறுமே.  
  
**8.** கண்கலந்த கணவர்எனைக் கைகலந்த தருணம்   
கண்டறியேன் என்னையும்என் கரணங்கள் தனையும்  
எண்கலந்த போகம்எலாம் சிவபோகம் தனில்ஓர்  
இறைஅளவென் றுரைக்கின்ற மறைஅளவின் றறிந்தேன்  
விண்கலந்த திருவாளர் உயிர்கலந்த தருணம்  
வினைத்துயர்தீர்ந் தடைந்தசுகம் நினைத்திடுந்தோ றெல்லாம்  
உண்கலந்த ஆனந்தப் பெரும்போகம் அப்போ  
துற்றதென எனைவிழுங்கக் கற்றதுகாண் தோழி.  
  
**9.** மாடமிசை ஓங்குநிலா மண்டபத்தே எனது   
மணவாளர் கொடுத்ததிரு அருளமுதம் மகிழ்ந்தே  
ஏடவிழ்பூங் குழலாய்நான் உண்டதொரு தருணம்  
என்னைஅறிந் திலன்உலகம் தன்னையும்நான் அறியேன்  
தேடறிய நறும்பாலும் தேம்பாகும் நெய்யும்  
தேனும்ஒக்கக் கலந்ததெனச் செப்பினும்சா லாதே  
ஈடறியாச் சுவைபுகல என்னாலே முடியா  
தென்னடியோ அவ்வமுதம் பொன்னடிதான் நிகரே.  
  
**10.** கற்பூரம் மணக்கின்ற தென்னுடம்பு முழுதும்   
கணவர்திரு மேனியிலே கலந்தமணம் அதுதான்  
இற்பூத மணம்போலே மறைவதன்று கண்டாய்  
இயற்கைமணம் துரியநிறை இறைவடிவத் துளதே  
பொற்பூவும் நறுமணமும் கண்டறியார் உலகர்  
புண்ணியனார் திருவடிவில் நண்ணியவா றதுவே  
நற்பூதி அணிந்ததிரு வடிவுமுற்றும் தோழி  
நான்கண்டேன் நான்புணர்ந்தேன் நான்அதுஆ னேனே.  
  
**11.** மன்னுதிருச் சபைநடுவே வயங்குநடம் புரியும்   
மணவாளர் திருமேனி வண்ணங்கண் டுவந்தேன்  
என்னடிஇத் திருமேனி இருந்தவண்ணம் தோழி  
என்புகல்வேன் மதிஇரவி இலங்கும்அங்கி உடனே  
மின்னும்ஒன்றாய்க் கூடியவை எண்கடந்த கோடி  
விளங்கும்வண்ணம் என்றுரைக்கோ உரைக்கினும்சா லாதே  
அன்னவண்ணம் மறைமுடிவும் அறைவரிதே அந்த  
அரும்பெருஞ்சோ தியின்வண்ணம் யார்உரைப்பர் அந்தோ.  
  
**12.** கள்ளுண்டாள் எனப்புகன்றார் கனகசபை நடுவே   
கண்டதுண்டு சிற்சபையில் உண்டதும்உண் டடிநான்  
எள்ளுண்ட பலவிடயத் திறங்குங்கள் அன்றே  
என்றும்இற வாநிலையில் இருத்துங்கள் உலகர்  
உள்ளுண்ட போதுமயக் குற்றிடுங்கள் அலவே  
உள்ளமயக் கனைத்தினையும் ஒழித்திடுங்கள் மடவாய்  
அள்ளுண்ட பிறரும்எனை அடுத்தடுத்துக் கண்டால்  
அறிவுதரும் அவர்க்கும்இங்கே யான்உண்ட கள்ளே.  
  
**13.** காரிகைநீ என்னுடனே காணவரு வாயோ   
கனகசபை நடுநின்ற கணவர்வடி வழகை  
ஏரிகவாத் திருவடிவை எண்ணமுடி யாதேல்  
இயம்பமுடிந் திடுமோநாம் எழுதமுடிந் திடுமோ  
பேரிகவா மறைகளுடன் ஆகமங்கள் எல்லாம்  
பின்னதுமுன் முன்னதுபின் பின்முன்னா மயங்கிப்  
பாரிகவா தின்றளவும் மிகஎழுதி எழுதிப்  
பார்க்கின்ற முடிவொன்றும் பார்த்தநிலை அம்மா.  
  
**14.** கண்ணாறு367 படும்எனநான் அஞ்சுகின்றேன் பலகால்   
கணவர்திரு வடிவழகைக் கண்டுகண்டு களிக்கில்  
எண்ணாஎன் ஆசைவெள்ளம் என்சொல்வழி கேளா  
தெனைஈர்த்துக் கொண்டுசபைக் கேகுகின்ற தந்தோ  
பெண்ணாசை பெரிதென்பர் விண்ணாளும் அவர்க்கும்  
பெண்ணாசை பெரிதலகாண் ஆணாசை பெரிதே  
உண்ணாடிப் பற்பலகால் கண்ணாறு கழிக்கல்  
உறுகின்றேன் தோழிநின்னால் பெறுகின்ற படியே.  
  
**15.** கற்பூரம் கொணர்ந்திடுக தனித்தோழி எனது   
கணவர்வரு தருணம்இது கண்ணாறு கழிப்பாம்  
எற்பூத நிலைஅவர்தம் திருவடித்தா மரைக்கீழ்  
இருப்பதடி கீழிருப்ப தென்றுநினை யேல்காண்  
பற்பூத நிலைகடந்து நாதநிலைக் கப்பால்  
பரநாத நிலைஅதன்மேல் விளங்குகின்ற தறிநீ  
இற்பூவை அவ்வடிக்குக் கண்ணாறு கழித்தால்  
எவ்வுலகத் தெவ்வுயிர்க்கும் இனிதுநலந் தருமே.  
  
**16.** மனைஅணைந்து மலர்அணைமேல் எனைஅணைந்த போது   
மணவாளர் வடிவென்றும் எனதுவடி வென்றும்  
தனைநினைந்து பிரித்தறிந்த தில்லையடி எனைத்தான்  
சற்றுமறி யேன்எனில்யான் மற்றறிவ தென்னே  
தினைஅளவா யினும்விகற்ப உணர்ச்சிஎன்ப திலையே  
திருவாளர் கலந்தபடி செப்புவதெப் படியோ  
உனைஅணைந்தால் இவ்வாறு நான்கேட்பேன் அப்போ  
துன்னறிவும் என்னறிவும் ஓரறிவாம் காணே.  
  
**17.** தாழ்குழலாய் எனைச்சற்றே தனிக்கவிட்டால் ஞான   
சபைத்தலைவர் வருகின்ற தருணம்இது நான்தான்  
வாழ்வடைபொன் மண்டபத்தே பளிக்கறையி னூடே  
மலரணையை அலங்கரித்து வைத்திடுதல் வேண்டும்  
சூழுறநான் அலங்கரிப்பேன் என்கின்றாய் தோழி  
துரைக்குமனம் இல்லைஅது துணிந்தறிந்தேன் பலகால்  
ஏழ்கடலில் பெரிதன்றோ நான்அடைந்த சுகம்இங்  
கிதைவிடநான் செய்பணிவே றெப்பணிநீ இயம்பே.  
  
**18.** தனித்தலைவர் வருகின்ற தருணம்இது தோழி   
தனிக்கஎனை விடுநீயும் தனித்தொருபால் இருத்தி  
இனித்தசுவைத் திரள்கலந்த திருவார்த்தை நீயும்  
இன்புறக்கேட் டுளங்களிப்பாய் இதுசாலும் நினக்கே  
மனித்தர்களோ வானவரோ மலர்அயனோ மாலோ  
மற்றையரோ என்புகல்வேன் மகேசுரர்ஆ தியரும்  
தனித்தஒரு திருவார்த்தை கேட்பதற்கே கோடித்  
தவஞ்செய்து நிற்கின்றார் நவஞ்செய்த நிலத்தே.  
  
**19.** மணவாளர் வருகின்ற தருணம்இது மடவாய்   
மாளிகையின் வாயல்எலாம் வளம்பெறநீ புனைக  
குணவாளர் அணையும்மலர் அணைஅகத்தை நானே  
குலவுமணி விளக்கத்தால் அலங்கரிக்கப் புகுவேன்  
தணவாத சுகந்தரும்என் தனிக்கணவர் வரிலோ  
சற்றுமயல் வாதனைகள் உற்றிடுதல் ஆகா  
அனவாத மனத்தவரைப் புறப்பணிக்கே விடுக  
அன்புடையார் களுக்கிடுக அகப்பணிசெய் திடவே.  
  
**20.** அரும்பொன்அனை யார்எனது கணவர்வரு தருணம்   
ஆயிழைஈ தாதலினால் வாயல்முகப் பெல்லாம்  
விரும்புறுதோ ரணம்கொடிகள் பழுத்தகுலை வாழை  
விரைக்கமுகு தெங்கிளநீர் எனைப்பலவும் புனைக  
கரும்புநெல்லின் முளைநிறைநீர்க் குடம்இணைந்த கயலும்  
கண்ணாடி கவரிமுதல் உண்ணாடி இடுக  
இரும்பொடுகல் ஒத்தமனங் களும்கனிய உருக்கும்  
இறைவர்திரு வரவெதிர்கொண் டேத்துவதற் கினிதே.  
  
**21.** பதிவரும்ஓர் தருணம்இது தருணம்இது தோழீ   
பராக்கடையேல் மணிமாடப் பக்கமெலாம் புனைக  
அதிகநலம் பெறுபளிக்கு மணிமேடை நடுவே  
அணையைஅலங் கரித்திடநான் புகுகின்றேன் விரைந்தே  
கதிதருவார் நல்வரவு சத்தியம்சத் தியம்நீ  
களிப்பினொடு மணிவிளக்கால் கதிர்பரவ நிரைத்தே  
புதியநவ மணிகுயின்ற ஆசனங்கள் இடுக  
புண்ணியனார் நல்வரவை எண்ணிஎண்ணி இனிதே.  
  
**22.** மன்றாடும் கணவர்திரு வரவைநினைக் கின்றேன்   
மகிழ்ந்துநினைத் திடுந்தோறும் மனங்கனிவுற் றுருகி  
நன்றாவின் பால்திரளின் நறுநெய்யும் தேனும்  
நற்கருப்பஞ் சாறெடுத்த சர்க்கரையும் கூட்டி  
இன்றார உண்டதென இனித்தினித்துப் பொங்கி  
எழுந்தெனையும் விழுங்குகின்ற தென்றால்என் தோழி  
இன்றாவி அன்னவரைக் கண்டுகொளும் தருணம்  
என்சரிதம் எப்படியோ என்புகல்வேன் அந்தோ.  
  
**23.** கூடியஎன் தனிக்கணவர் நல்வரத்தை நானே   
குறிக்கின்ற தோறும்ஒளி எறிக்கின்ற மனந்தான்  
நீடியபொன் மலைமுடிமேல் வாழ்வடைந்த தேவர்  
நீள்முடிமேல் இருக்கின்ற தென்றுரைக்கோ அன்றி  
ஆடியபொற் சபைநடுவே சிற்சபையின் நடுவே  
ஆடுகின்ற அடிநிழற்கீழ் இருக்கின்ற தென்கோ  
ஏடவிழ்பூங் குழலாய்என் இறைவரைக்கண் ணுற்றால்  
என்மனத்தின் சரிதம்அதை யார்புகல்வார் அந்தோ.  
  
**24.** அருளாளர் வருகின்ற தருணம்இது தோழி   
ஆயிரம்ஆ யிரங்கோடி அணிவிளக்கேற் றிடுக  
தெருளாய பசுநெய்யே விடுகமற்றை நெய்யேல்  
திருமேனிக் கொருமாசு செய்தாலும் செய்யும்  
இருள்ஏது காலைவிளக் கேற்றிடவேண் டுவதோ  
என்னாதே மங்கலமா ஏற்றுதலாங் கண்டாய்  
மருளேல்அங் கவர்மேனி விளக்கமதெண் கடந்த  
மதிகதிர்செங் கனல்கூடிற் றென்னினும்சா லாதே.  
  
**25.** என்னிருகண் மணிஅனையார் என்னுயிர்நா யகனார்   
என்உயிருக் கமுதானார் எல்லாஞ்செய் வல்லார்  
பொன்அணிபொற் சபையாளர் சிற்சபையார் என்னைப்  
புறம்புணர்ந்தார் அகம்புணர்ந்தார் புறத்தகத்தும் புணர்ந்தார்  
அன்னியர்அல் லடிஅவரே எனதுகுல தெய்வம்  
அருந்தவத்தால் கிடைத்தகுரு வாகும்அது மட்டோ  
மன்னுறும்என் தனித்தாயும் தந்தையும்அங் கவரே  
மக்கள்பொருள் மிக்கதிரு ஒக்கலும்அங் கவரே.  
  
**26.** தந்தைஎன்றாய் மகன்என்றாய் மணவாளன் என்றாய்   
தகுமோஇங் கிதுஎன்ன வினவுதியோ மடவாய்  
சிந்தைசெய்து காணடிநீ சிற்சபையில் நடிக்கும்  
திருவாளர் எனைப்புணர்ந்த திருக்கணவர் அவர்தம்  
அந்தநடு முதலில்லா அரும்பெருஞ்சோ தியதே  
அண்டசரா சரங்கள்எலாம் கண்டதுவே றிலையே  
எந்தவகை பொய்புகல்வேன் மற்றையர்போல் அம்மா  
வீறுமவர்369 திருமேனி நானும்என அறியே.  
  
**27.** எல்லாமுஞ் செயவல்ல தனித்தலைவர் பொதுவில்   
இருந்துநடம் புரிகின்ற அரும்பெருஞ்சோ தியினார்  
நல்லாய்நல் நாட்டார்கள் எல்லாரும் அறிய  
நண்ணிஎனை மணம்புரிந்தார் புண்ணியனார் அதனால்  
இல்லாமை எனக்கில்லை எல்லார்க்கும் தருவேன்  
என்னுடைய பெருஞ்செல்வம் என்புகல்வேன் அம்மா  
செல்லாத அண்டமட்டோ அப்புறத்தப் பாலும்  
சிவஞானப் பெருஞ்செல்வம் சிறப்பதுகண் டறியே.  
  
**28.** வான்கண்ட பிரமர்களும் நாரணரும் பிறரும்   
மாதவம்பன் னாட்புரிந்து வருந்துகின்றார் அந்தோ  
நான்கண்ட காட்சியவர் கண்டிலரே உலகில்  
நான்ஒருபெண் செய்ததவம் எத்தவமோ அறியேன்  
கோன்கண்ட குடிக்கொன்றும் குறைவிலையேல் அண்ட  
கோடிஎலாம் தனிப்பெருஞ்செங் கோல்நடத்தும் இறைவர்  
தான்கண்ட குடியானேன் குறைகளெலாம் தவிர்ந்தேன்  
தனித்தவள மாடமிசை இனித்திருக் கின்றேனே.  
  
**29.** என்கணவர் பெருந்தன்மை ஆறந்த நிலைக்கே   
எட்டிநின்று பார்ப்பவர்க்கும் எட்டாதே தோழி  
பொன்கணவர் கலைமடந்தை தன்கணவர் முதலோர்  
புனைந்துரைக்கும் கதைபோல நினைந்துரைக்கப் படுமோ  
புன்கணவர் அறியாதே புலம்புகின்றார் அவர்போல்  
புகல்மறையும் ஆகமமும் புலம்புகின்ற தம்மா  
உன்கணவர் திறம்புகல்என் றுரைக்கின்றாய் நீதான்  
உத்தமனார் அருட்சோதி பெற்றிடமுன் விரும்பே.  
  
**30.** ஈங்குசிலர் உண்ணுகஎன் றென்னைஅழைக் கின்றார்   
என்தோழி நான்இவர்கட் கென்புகல்வேன் அம்மா  
ஓங்குநிலா மண்டபத்தே என்கணவ ருடனே  
உவட்டாத தெள்ளமுதம் உண்டுபசி தீர்ந்தேன்  
தேங்குழல்இங் கினிஎனக்குப் பசிவரில்அப் போது  
செப்புகின்றேன் இப்போது சிலுகிழைத்தல் வேண்டா  
ஏங்கல்அற நீஅவர்க்குத் தெளிவிப்பாய் மற்றை  
இருந்தவரும் விருந்தவரும் இனிதுபுசித் திடற்கே.  
  
**31.** ஐயர்எனை ஆளுடையார் அரும்பெருஞ்சோ தியினார்   
அம்பலத்தே நடம்புரியும் ஆனந்த வடிவர்  
மெய்யர்எனை மணம்புரிந்த தனிக்கணவர் துரிய  
வெளியில்நிலா மண்டபத்தே மேவிஅமு தளித்தென்  
கையகத்தே ஒருபசும்பொற் கங்கணமும் புனைந்தார்  
கங்கணத்தின் தரத்தைஎன்னால் கண்டுரைக்கப் படுமோ  
வையகமும் வானகமும் கொடுத்தாலும் அதற்கு  
மாறாக மாட்டாதேல் மதிப்பரிதாம் அதுவே.  
  
**32.** தன்வடிவம் தானாகும் திருச்சிற்றம் பலத்தே   
தனிநடஞ்செய் பெருந்தலைவர் பொற்சபைஎங் கணவர்  
பொன்வடிவம் இருந்தவண்ணம் நினைத்திடும்போ தெல்லாம்  
புகலரும்பே ரானந்த போகவெள்ளம் ததும்பி  
என்வடிவில் பொங்குகின்ற தம்மாஎன் உள்ளம்  
இருந்தபடி என்புகல்வேன் என்அளவன் றதுதான்  
முன்வடிவம் கரைந்தினிய சர்க்கரையும் தேனும்  
முக்கனியும் கூட்டிஉண்ட பக்கமும்சா லாதே.  
  
**33.** இவ்வுலகில் எனைப்போல்வார் ஓர்அனந்தம் கோடி   
என்னில்உயர்ந் திருக்கின்றார் எத்தனையோ கோடி  
அவ்வுலகில் சிறந்துநின்றார் அளவிறந்த கோடி  
அத்தனைபேர் களும்அந்தோ நித்தம்வருந் திடவும்  
எவ்வுலகும் உணர்வரிய திருச்சிற்றம் பலத்தே  
இனிதமர்ந்த தலைவர்இங்கே என்னைமணம் புரிந்தார்  
நவ்விவிழி மடமாதே கீழ்மேல்என் பதுதான்  
நாதர்திரு அருட்சோதி நாடுவதொன் றிலையே.  
  
**34.** திருவாளர் பொற்சபையில் திருநடஞ்செய் தருள்வார்   
சிற்சபையார் என்தனக்குத் திருமாலை கொடுத்தார்  
உருவாளர் அருவாகி ஒளியாகி வெளியாய்  
ஓங்குகின்றார் என்னுடைய உயிர்த்துணைவர் அவர்தம்  
பெருவாய்மைத் திருவருளே பெருவாழ்வென் றுணர்ந்தோர்  
பேசியமெய் வாசகத்தின் பெருமையைஇன் றுணர்ந்தேன்  
துருவாத எனக்கிங்கே அருள்நினைக்கும் தோறும்  
சொல்லளவல் லாதசுகம் தோன்றுவதென் தோழி.  
  
**35.** அருளாளர் பொற்பொதுவில் ஆனந்த நடஞ்செய்   
ஆனந்த வண்ணர்எனை ஆளுடையார் நான்தான்  
தெருளாத பருவத்தே தெருட்டிமணம் புரிந்த  
திருவாளர் அவர்பெருமைத் திறத்தைஎவர் புகல்வார்  
மருளாத ஆகமங்கள் மாமறைகள் எல்லாம்  
மருண்டனவேல் என்னடிநம் மனவாக்கின் அளவோ  
இருளாமை என்றுறுமோ அன்றுசிறி துரைப்பாம்  
என்னவும்நாண் ஈர்ப்பதிதற் கென்புரிவேன் தோழி.  
  
**36.** செம்பவளத் திருமலையோ மாணிக்க விளக்கோ   
தெய்வமர கதத்திரளோ செழுநீலப் பொருப்போ  
பம்புமணி ஒளியோநற் பசும்பொன்னின் சுடரோ  
படிகவண்ணப் பெருங்காட்சி தானோஎன் றுணர்ந்தே  
எம்பரமன் றெம்பெருமான் புறவண்ணம் யாதோ  
என்பாரேல் அகவண்ணம் யார்உரைக்க வல்லார்  
தம்பரமென் றென்னைஅன்று மணம்புரிந்தார் ஞான  
சபைத்தலைவர் அவர்வண்ணம் சாற்றுவதென் தோழி.  
  
**37.** தேவர்களோ முனிவர்களோ சிறந்தமுத்தர் தாமோ   
தேர்ந்தசிவ யோகிகளோ செம்பொருள் கண்டோரோ  
மூவர்களோ ஐவர்களோ முதற்பரையோ பரமோ  
முன்னியஎன் தனித்தலைவர் தம்இயலை உணர்ந்தார்  
யாவர்களும் அல்லஎன்றால் யான்உணர்ந்து மொழிதற்  
கமையுமோ ஒருசிறிதும் அமையாது கண்டாய்  
ஆவலொடும் அன்பர்தொழச் சிற்சபையில் நடிப்பார்  
அவர்பெருமை அவர்அறிவர் அவரும்அறிந் திலரே.  
  
**38.** திருச்சிற்றம் பலத்தின்பத் திருவுருக்கொண் டின்பத்   
திருநடஞ்செய் தருள்கின்ற திருவடிக்கே தொழும்பாய்  
அருச்சிக்கும் பேரன்பர் அறிவின்கண் அறிவாய்  
அவ்வறிவில் விளைந்தசிவா னந்தஅமு தாகிப்  
பரிச்சிக்கும்369 அவ்வமுதின் நிறைந்தசுவை யாகிப்  
பயனாகிப் பயத்தின்அனு பவமாகி நிறைந்தே  
உருச்சிக்கும் எனமறைகள் ஆகமங்கள் எல்லாம்  
ஓதுகின்ற எனில்அவர்தம் ஒளிஉரைப்ப தெவரே.  
  
**39.** வெடித்தளிந்த முக்கனியின் வடித்தரசந் தனிலே   
விரும்புறஉட் பிழிந்தெடுத்த கரும்பிரதம் கலந்த  
தடித்தசெழும் பாற்பெய்து கோற்றேன்விட் டதனைத்  
தனித்தபர அமுதத்தில் தான்கலந்துண் டாற்போல்  
இடித்திடித்தென் உளமுழுதும் தித்திக்கும் வார்த்தை  
இனிதுரைத்து மணம்புரிந்த என்னுயிர்நா யகர்வான்  
பொடித்திருமே னியர்அவரைப் புணரவல்லேன் அவர்தம்  
புகழ்உரைக்க வல்லேனோ அல்லேன்காண் தோழீ.  
  
**40.** கன்னிஎனை மணந்தபதி கனிதருசிற் சபைக்கே   
கலந்ததனிப் பதிவயங்கு கனகசபா பதிவான்  
பன்னியருக் கருள்புரிந்த பதிஉலக மெல்லாம்  
படைத்தபதி காத்தருளும் பசுபதிஎவ் வுயிர்க்கும்  
அன்னியம்அல் லாதகத்தும் புறத்தும்அகப் புறத்தும்  
அருட்செங்கோல் செலுத்துகின்ற அதிபதியாம் அதனால்  
என்னியல்போல் பிறர்இயலை எண்ணியிடேல் பிறரோ  
என்பதிபால் அன்பதிலார் அன்புளரேல் எண்ணே.  
  
**41.** என்னியல்போல் பிறர்இயலை எண்ணேல்என் றுரைத்தேன்   
இறுமாப்பால் உரைத்தனன்என் றெண்ணியிடேல் மடவாய்  
பன்னியநான் என்பதியின் பற்றலது வேறோர்  
பற்றறியேன் உற்றவரும் மற்றவரும் பொருளும்  
உன்னியஎன் உயிரும்என துடலும்என துணர்வும்  
உயிர்உணர்வால் அடைசுகமும் திருச்சிற்றம் பலத்தே  
மன்னியதா தலில்நான்பெண் மகளும்அலேன் வரும்ஆண்  
மகனும்அலேன் அலியும்அலேன் இதுகுறித்தென் றறியே.  
  
**42.** பார்முதலாப் பரநாதப் பதிகடந்தப் பாலும்   
பாங்குடைய தனிச்செங்கோல் ஓங்கநடக் கின்ற  
சீர்தெரிந்தார் ஏத்துதொறும் ஏத்துதற்கோ எனது  
திருவாளர் அருள்கின்ற தன்றுமனங் கனிந்தே  
ஆர்தருபே ரன்பொன்றே குறித்தருளு கின்றார்  
ஆதலினால் அவரிடத்தே அன்புடையார் எல்லாம்  
ஓர்தரும்என் உறவினராம் ஆணைஇது நீயும்  
உறவான தவர்அன்பு மறவாமை குறித்தே.  
  
**43.** நாதாந்த வரையும்எங்கள் நாயகனார் செங்கோல்   
நடக்கின்ற தென்கின்றார் நாதாந்த மட்டோ  
போதாந்த நிலையும்உயர் யோகாந்த நிலையும்  
புனிதகலாந் தப்பதியும் புகல்கின்றார் புகலும்  
வேதாந்த வெளியும்மிகு சித்தாந்த வெளியும்  
விளங்கும்இவற் றப்பாலும் அதன்மேல்அப் பாலும்  
வாதாந்தத் ததன்மேலும் அதன்மேல்அப் பாலும்  
மன்றாடி அருட்செங்கோல் சென்றாடல் அறியே.  
  
**44.** புண்ணியனார் என்உளத்தே புகுந்தமர்ந்த தலைவர்   
பொதுவிளங்க நடிக்கின்ற திருக்கூத்தின் திறத்தை  
எண்ணியநான் எண்ணுதொறும் உண்டுபசி தீர்ந்தே  
இருக்கின்றேன் அடிக்கடிநீ என்னைஅழைக் கின்றாய்  
பண்ணுறும்என் தனிக்கணவர் கூத்தடுஞ் சபையைப்  
பார்த்தாலும் பசிபோமே பார்த்திடல்அன் றியுமே  
அண்ணுறும்அத் திருச்சபையை நினைக்கினும்வே சாறல்  
ஆறுமடி ஊறுமடி ஆனந்த அமுதே.  
  
**45.** கூசுகின்ற தென்னடிநான் அம்பலத்தே நடிக்கும்   
கூத்தாடிக் கணவருக்கே மாலையிட்டாய் எனவே  
ஏசுகின்றார் ஆரடியோ அண்டபகி ரண்டத்  
திருக்கின்ற சத்தர்களும் சத்திகளும் பிறரும்  
பேசுகின்ற வார்த்தைஎலாம் வள்ளல்அருட் கூத்தின்  
பெருமையலால் வேறொன்றும் பேசுகின்ற திலையே  
வீசுகின்ற பெருஞ்சோதித் திருக்கூத்தின் திறமே  
வேதமுடன் ஆகமங்கள் விளம்புகின்ற தன்றே.  
  
**46.** குலமறியார் புலமறியார் அம்பலத்தே நடிக்கும்   
கூத்தாடி ஐயருக்கே மாலையிட்டாய் எனவே  
புலமறியார் போல்நீயும் புகலுதியோ தோழி  
புலபுலஎன் றளப்பதெலாம் போகவிட்டிங் கிதுகேள்  
அலகறியாத் திருக்கூத்தென் கணவர்புரி யாரேல்  
அயன்அரியோ டரன்முதலாம் ஐவர்களும் பிறரும்  
விலகறியா உயிர்பலவும் நீயும்இங்கே நின்று  
மினுக்குவதும் குலுக்குவதும் வெளுத்துவிடும் காணே.  
  
**47.** கொடிஇடைப்பெண் பேதாய்நீ அம்பலத்தே நடிக்கும்   
கூத்தாடி என்றெனது கொழுநர்தமைக் குறித்தாய்  
படிஇடத்தே வான்இடத்தே பாதலத்தே அண்ட  
பகிரண்ட கோடியிலே பதிவிளக்கம் எல்லாம்  
அடிமலர்கொண் டையர்செய்யும் திருக்கூத்தின் விளக்கம்  
ஆகும்இது சத்தியம்என் றருமறைஆ கமங்கள்  
கெடியுறவே பறையடித்துத் திரிகின்ற அவற்றைக்  
கேட்டறிந்து கொள்வாய்நின் வாட்டமெலாம் தவிர்ந்தே.  
  
**48.** இன்பவடி வந்தருதற் கிறைவர் வருகின்றார்   
எல்லாஞ்செய் வல்லசித்தர் இங்குவரு கின்றார்  
அன்பர்உளத் தேஇனிக்கும் அமுதர்வரு கின்றார்  
அம்பலத்தே நடம்புரியும் ஐயர்வரு கின்றார்  
என்புருப்பொன் உருவாக்க எண்ணிவரு கின்றார்  
என்றுதிரு நாதஒலி இசைக்கின்ற தம்மா  
துன்பமறத் திருச்சின்ன ஒலிஅதனை நீயும்  
சுகம்பெறவே கேளடிஎன் தோழிஎனைச் சூழ்ந்தே.  
  
**49.** துரியபதம் கடந்தபெருஞ் சோதிவரு கின்றார்   
சுகவடிவந் தரஉயிர்க்குத் துணைவர்வரு கின்றார்  
பெரியபிர மாதியர்க்கும் அரியர் வருகின்றார்  
பித்தர்என மறைபுகலும் சித்தர்வரு கின்றார்  
இரிவகல்சிற் சபைநடஞ்செய் இறைவர்வரு கின்றார்  
என்றுதிரு நாதஒலி இசைக்கின்ற தம்மா  
உரிமைபெறும் என்தோழி நீயும்இங்கே சின்ன  
ஒலிகேட்டுக் களித்திடுவாய் உளவாட்டம் அறவே.  
  
**50.** ஈசர்என துயிர்த்தலைவர் வருகின்றார் நீவிர்   
எல்லீரும் புறத்திருமின் என்கின்றேன் நீதான்  
ஏசறவே அகத்திருந்தால் என்எனக்கேட் கின்றாய்  
என்கணவர் வரில்அவர்தாம் இருந்தருளும் முன்னே  
ஆசைவெட்கம் அறியாது நான்அவரைத் தழுவி  
அணைத்துமகிழ் வேன்அதுகண் டதிசயித்து நொடிப்பார்  
கூசறியாள் இவள்என்றே பேசுவர்அங் கதனால்  
கூறியதல் லதுவேறு குறித்ததிலை தோழீ.  
  
**51.** அரசுவரு கின்றதென்றே அறைகின்றேன் நீதான்   
ஐயமுறேல் உற்றுக்கேள் அசையாது தோழி  
முரசுசங்கு வீணைமுதல் நாதஒலி மிகவும்  
முழங்குவது திருமேனி வழங்குதெய்வ மணந்தான்  
விரசஎங்கும் வீசுவது நாசிஉயிர்த் தறிக  
வீதிஎலாம் அருட்சோதி விளங்குவது காண்க  
பரசிஎதிர் கொள்ளுதும்நாம் கற்பூர விளக்குப்  
பரிந்தெடுத்தென் னுடன்வருக தெரிந்தடுத்து மகிழ்ந்தே.  
  
**52.** தாழ்குழல்நீ ஆண்மகன்போல் நாணம்அச்சம் விடுத்தே   
சபைக்கேறு கின்றாய்என் றுரைக்கின்றாய் தோழி  
வாழ்வகைஎன் கணவர்தமைப் புறத்தணைந்தாள் ஒருத்தி  
மால்எனும்பேர் உடையாள்ஓர் வளைஆழிப் படையாள்  
ஆழ்கடலில் துயில்கின்றாள் மாமணிமண் டபத்தே  
ஆள்கின்றாள் ஆண்மகனாய் அறிந்திலையோ அவரைக்  
கேழ்வகையில் அகம்புணர்ந்தேன் அவர்கருணை அமுதம்  
கிடைத்ததுநான் ஆண்மகனா கின்றததி சயமோ.  
  
**53.** துடியேறும் இடைஉனக்கு வந்தஇறு மாப்பென்   
சொல்என்றாய் அரிபிரமர் சுரர்முனிவர் முதலோர்  
பொடிஏறு வடிவுடையார் என்கணவர் சபையின்  
பொற்படிக்கீழ் நிற்பதுபெற் றப்பரிசு நினைந்தே  
இடிஏறு போன்றிறுமாந் திருக்கின்றா ரடிநான்  
எல்லாரும் அதிசயிக்க ஈண்டுதிருச் சபையின்  
படிஏறித் தலைவர்திரு அடிஊறும் அமுதம்  
பருகுகின்றேன் இறுமாக்கும் பரிசுரைப்ப தென்னே.  
  
**54.** ஈற்றறியேன் இருந்திருந்திங் கதிசயிப்ப தென்நீ   
என்கின்றாய் நீஎனைவிட் டேகுதொறும் நான்தான்  
காற்றறியாத் தீபம்போல் இருந்திடும்அத் தருணம்  
கண்டபரி சென்புகல்வேன் அண்டபகி ரண்டம்  
தோற்றறியாப் பெருஞ்சோதி மலைபரநா தத்தே  
தோன்றியதாங் கதன்நடுவே தோன்றியதொன் றதுதான்  
மாற்றறியாப் பொன்ஒளியோ அவ்வொளிக்குள் ஆடும்  
வள்ளல்அருள் ஒளியோஈ ததிசயிக்கும் வகையே.  
  
**55.** நடம்புரிவார் திருமேனி வண்ணம்அதை நான்போய்   
நன்கறிந்து வந்துனக்கு நவில்வேன்என் கின்றாய்  
இடம்வலம்இங் கறியாயே நீயோஎன் கணவர்  
எழில்வண்ணம் தெரிந்துரைப்பாய் இசைமறையா கமங்கள்  
திடம்படநாம் தெரிதும்எனச் சென்றுதனித் தனியே  
திருவண்ணம் கண்டளவே சிவசிவஎன் றாங்கே  
கடம்பெறுகள் உண்டவென மயங்குகின்ற வாறு  
கண்டிலைநீ ஆனாலும் கேட்டிலையோ தோழீ.  
  
**56.** பொய்பிடித்தார் எல்லாரும் புறத்திருக்க நான்போய்ப்   
பொதுநடங்கண் டுளங்களிக்கும் போதுமண வாளர்  
மெய்பிடித்தாய் வாழியநீ சமரசசன் மார்க்கம்  
விளங்கஉல கத்திடையே விளங்குகஎன் றெனது  
கைபிடித்தார் நானும்அவர் கால்பிடித்துக் கொண்டேன்  
களித்திடுக இனியுனைநாம் கைவிடோம் என்றும்  
மைபிடித்த விழிஉலகர் எல்லாரும் காண  
மாலையிட்டோம் என்றெனக்கு மாலையணிந் தாரே.  
  
**57.** பொருத்தமிலார் எல்லாரும் புறத்திருக்க நான்போய்ப்   
பொதுநடங்கண் டுவந்துநிற்கும் போதுதனித் தலைவர்  
திருத்தமுற அருகணைந்து கைபிடித்தார் நானும்  
தெய்வமல ரடிபிடித்துக் கொண்டேன்சிக் கெனவே  
வருத்தமுறேல் இனிச்சிறிதும் மயங்கேல்காண் அழியா  
வாழ்வுவந்த துன்தனக்கே ஏழுலகும் மதிக்கக்  
கருத்தலர்ந்து வாழியஎன் றாழிஅளித் தெனது  
கையினில்பொற் கங்கணமும் கட்டினர்காண் தோழி.  
  
**58.** தமைஅறியார் எல்லாரும் புறத்திருக்க நான்போய்ச்   
சபைநடங்கண் டுளங்களிக்கும் தருணத்தே தலைவர்  
இமைஅறியா விழிஉடையார் எல்லாரும் காண  
இளநகைமங் களமுகத்தே தளதளஎன் றொளிர  
எமைஅறிந்தாய் என்றெனது கைபிடித்தார் நானும்  
என்னைமறந் தென்இறைவர் கால்பிடித்துக் கொண்டேன்  
சுமைஅறியாப் பேரறிவே வடிவாகி அழியாச்  
சுகம்பெற்று வாழ்கஎன்றார் கண்டாய்என் தோழி.  
  
**59.** ஐயமுற்றார் எல்லாரும் புறத்திருக்க நான்போய்   
அம்பலத்தே திருநடங்கண் டகங்களிக்கும் போது  
மைஅகத்தே பொருந்தாத வள்ளல்அரு கணைத்தென்  
மடிபிடித்தார் நானும்அவர் அடிபிடித்துக் கொண்டேன்  
மெய்அகத்தே நம்மைவைத்து விழித்திருக்கின் றாய்நீ  
விளங்குகசன் மார்க்கநிலை விளக்குகஎன் றெனது  
கைஅகத்தே ஒருபசும்பொற் கங்கணமும் புனைந்தார்  
கருணையினில் தாய்அனையார் கண்டாய்என் தோழி.  
  
**60.** காமாலைக் கண்ணர்பலர் பூமாலை விழைந்தார்   
கணங்கொண்ட கண்ணர்பலர் மணங்கொள்ளத் திரிந்தார்  
கோமாலை மனச்செருக்கால் மயங்கிஉடம் பெல்லாம்  
குறிகொண்ட கண்ணர்பலர் வெறிகொண்டிங் கலைந்தார்  
ஆமாலை அவர்எல்லாம் கண்டுளம்நாண் உறவே  
அரும்பெருஞ்சோ தியர்என்னை விரும்பிமணம் புரிந்தார்  
தேமாலை அணிகுழலாய் நான்செய்த தவந்தான்  
தேவர்களோ மூவர்களும் செய்திலர்கண் டறியே.  
  
**61.** காமாலைக் கண்ணர்என்றும் கணக்கண்ணர் என்றும்   
கருதுபல குறிகொண்ட கண்ணர்என்றும் புகன்றேன்  
ஆமாலும் அவ்வயனும் இந்திரனும் இவர்கள்  
அன்றிமற்றைத் தேவர்களும் அசைஅணுக்கள் ஆன  
தாமாலைச் சிறுமாயா சத்திகளாம் இவர்கள்  
தாமோமா மாயைவரு சத்திகள்ஓங் காரத்  
தேமாலைச் சத்திகளும் விழித்திருக்க எனக்கே  
திருமாலை அணிந்தார்சிற் சபையுடையார் தோழி.  
  
**62.** மாதேகேள் அம்பலத்தே திருநடஞ்செய் பாத   
மலர்அணிந்த பாதுகையின் புறத்தெழுந்த அணுக்கள்  
மாதேவர் உருத்திரர்கள் ஒருகோடி கோடி  
வளைபிடித்த நாரணர்கள் ஒருகோடி கோடி  
போதேயும் நான்முகர்கள் ஒருகோடி கோடி  
புரந்தரர்கள் பலகோடி ஆகஉருப் புனைந்தே  
ஆதேயர் ஆகிஇங்கே தொழில்புரிவார் என்றால்  
ஐயர்திரு வடிப்பெருமை யார்உரைப்பார் தோழி.  
  
**63.** உருத்திரர்கள் ஒருகோடி நாரணர்பல் கோடி   
உறுபிரமர் பலகோடி இந்திரர்பல் கோடி  
பெருத்தமற்றைத் தேவர்களும் முனிவர்களும் பிறரும்  
பேசில்அனந் தங்கோடி ஆங்காங்கே கூடித்  
திருத்தமுறு திருச்சபையின் படிப்புறத்தே நின்று  
தியங்குகின்றார் நடங்காணும் சிந்தையராய் அந்தோ  
வருத்தமொன்றும் காணாதே நான்ஒருத்தி ஏறி  
மாநடங்காண் கின்றேன்என் மாதவந்தான் பெரிதே.  
  
**64.** பார்உலகா திபர்புவனா திபர்அண்டா திபர்கள்   
பகிரண்டா திபர்வியோமா திபர்முதலாம் அதிபர்  
ஏர்உலவாத் திருப்படிக்கீழ் நின்றுவிழித் திருக்க  
எனைமேலே ஏற்றினர்நான் போற்றிஅங்கு நின்றேன்  
சீர்உலவா யோகாந்த நடம்திருக்க லாந்தத்  
திருநடம்நா தாந்தத்தே செயும்நடம்போ தாந்தப்  
பேர்உலவா நடங்கண்டேன் திருஅமுதம் உணவும்  
பெற்றேன்நான் செய்ததவம் பேருலகில் பெரிதே.  
  
**65.** என்புகல்வேன் தோழிநான் பின்னர்கண்ட காட்சி   
இசைப்பதற்கும் நினைப்பதற்கும் எட்டாது கண்டாய்  
அன்புறுசித் தாந்தநடம் வேதாந்த நடமும்  
ஆதிநடு அந்தமிலாச் சோதிமன்றில் கண்டேன்  
இன்பமய மாய்ஒன்றாய் இரண்டாய்ஒன் றிரண்டும்  
இல்லதுவாய் எல்லாஞ்செய் வல்லதுவாய் விளங்கித்  
தன்பரமாம் பரங்கடந்த சமரசப்பே ரந்தத்  
தனிநடமும் கண்ணுற்றேன் தனித்தசுகப் பொதுவே.  
  
**66.** தூங்குகநீ என்கின்றாய் தூங்குவனோ எனது   
துரைவரும்ஓர் தருணம்இதில் தூக்கமுந்தான் வருமோ  
ஈங்கினிநான் தனித்திருக்க வேண்டுவதா தலினால்  
என்னுடைய தூக்கம்எலாம் நின்னுடைய தாக்கி  
ஏங்கலறப் புறத்தேபோய்த் தூங்குகநீ தோழி  
என்னிருகண் மணிஅனையார் எனைஅணைந்த உடனே  
ஓங்குறவே நான்அவரைக் கலந்தவரும் நானும்  
ஒன்றான பின்னர்உனை எழுப்புகின்றேன் உவந்தே.  
  
**67.** ஐயமுறேல் காலையில்யாம் வருகின்றோம் இதுநம்   
ஆணைஎன்றார் அவராணை அருளாணை கண்டாய்  
வெய்யர்உளத் தேபுகுதப் போனதிருள் இரவு  
விடிந்ததுநல் சுடர்உதயம் மேவுகின்ற தருணம்  
தையல்இனி நான்தனிக்க வேண்டுவதா தலினால்  
சற்றேஅப் புறத்திருநீ தலைவர்வந்த உடனே  
உய்யஇங்கே நான்அவரைக் கலந்தவரும் நானும்  
ஒன்றான பின்னர்உனை அழைக்கின்றேன் உவந்தே.  
  
**68.** மன்றுடையார் என்கணவர் என்உயிர்நா யகனார்   
வாய்மலர்ந்த மணிவார்த்தை மலைஇலக்காம் தோழி  
துன்றியபே ரிருள்எல்லாம் தொலைந்ததுபன் மாயைத்  
துகள்ஒளிமா மாயைமதி ஒளியொடுபோ யினவால்  
இன்றருளாம் பெருஞ்சோதி உதயமுற்ற ததனால்  
இனிச்சிறிது புறத்திருநீ இறைவர்வந்த உடனே  
ஒன்றுடையேன் நான்அவரைக் கலந்தவரும் நானும்  
ஒன்றான பின்னர்உனை அழைக்கின்றேன் உவந்தே.  
  
**69.** வைகறைஈ தருளுதயம் தோன்றுகின்ற தெனது   
வள்ளல்வரு தருணம்இனி வார்த்தைஒன்றா னாலும்  
சைகரையேல் இங்ஙனம்நான் தனித்திருத்தல் வேண்டும்  
தாற்குழல்நீ ஆங்கேபோய்த் தத்துவப்பெண் குழுவில்  
பொய்கரையா துள்ளபடி புகழ்பேசி இருநீ  
புத்தமுதம் அளித்தஅருட் சித்தர்வந்த உடனே  
உய்கரைவாய் நான்அவரைக் கலந்தவரும் நானும்  
ஒன்றான பின்னர்உனை அழைக்கின்றேன் உவந்தே.  
  
**70.** காலையிலே வருகுவர்என் கணவர்என்றே நினக்குக்   
கழறினன்நான் என்னல்அது காதில்உற்ற திலையோ  
வேலைஇலா தவள்போலே வம்பளக்கின் றாய்நீ  
விடிந்ததுநான் தனித்திருக்க வேண்டுவதா தலினால்  
சோலையிலே மலர்கொய்து தொடுத்துவந்தே புறத்தில்  
சூழ்ந்திருப்பாய் தோழிஎன்றன் துணைவர்வந்த உடனே  
ஓலைஉறா தியானவரைக் கலந்தவரும் நானும்  
ஒன்றான பின்னர்உனை அழைக்கின்றேன் உவந்தே.  
  
**71.** விடிந்ததுபேர் ஆணவமாம் கார்இருள்நீங் கியது   
வெய்யவினைத் திரள்எல்லாம் வெந்ததுகாண் மாயை  
ஒடிந்ததுமா மாயைஒழிந் ததுதிரைதீர்ந் ததுபே  
ரொளிஉதயம் செய்ததினித் தலைவர்வரு தருணம்  
திடம்பெறநான் தனித்திருக்க வேண்டுவதா தலினால்  
தேமொழிநீ புறத்திருமா தேவர்வந்த உடனே  
உடம்புறவே நான்அவரைக் கலந்தவரும் நானும்  
ஒன்றான பின்னர்உனை அழைக்கின்றேன் உவந்தே.  
  
**72.** மாலையிலே உலகியலார் மகிழ்நரொடு கலத்தல்   
வழக்கம்அது கண்டனம்நீ மணவாள ருடனே  
காலையிலே கலப்பதற்கிங் கெனைப்புறம்போ என்றாய்  
கண்டிலன்ஈ ததிசயம்என் றுரையேல்என் தோழி  
ஓலையிலே பொறித்ததைநீ உன்னுளத்தே கருதி  
உழல்கின்றாய் ஆதலில்இவ் வுளவறியாய் தருமச்  
சாலையிலே சமரசசன் மார்க்கசங்கந் தனிலே  
சற்றிருந்தாய் எனில்இதனை உற்றுணர்வாய் காணே.  
  
**73.** இரவகத்தே கணவரொடு கலக்கின்றார் உலகர்   
இயல்அறியார் உயல்அறியார் மயல்ஒன்றே அறிவார்  
கரவகத்தே கள்உண்டு மயங்கிநிற்கும் தருணம்  
கனிகொடுத்தால் உண்டுசுவை கண்டுகளிப் பாரோ  
துரவகத்தே விழுந்தார்போன் றிவர்கூடும் கலப்பில்  
சுகம்ஒன்றும் இல்லையடி துன்பம்அதே கண்டார்  
உரவகத்தே என்கணவர் காலையில்என் னுடனே  
உறுகலப்பால் உறுசுகந்தான் உரைப்பரிதாம் தோழி.  
  
**74.** என்னுடைய தனித்தோழி இதுகேள்நீ மயங்கேல்   
எல்லாஞ்செய் வல்லவர்என் இன்னுயிர்நா யகனார்  
தன்னுடைய திருத்தோளை நான்தழுவும் தருணம்  
தனித்தசிவ சாக்கிரம்என் றினித்தநிலை கண்டாய்  
பன்னும்இந்த நிலைபரசாக் கிரமாக உணரேல்  
பகர்பரசாக் கிரம்அடங்கும் பதியாகும் புணர்ந்து  
மன்னுநிலை மற்றிரண்டும் கடந்தகுரு துரிய  
மாநிலைஎன் றுணர்கஒளிர் மேனிலையில் இருந்தே.  
  
**75.** நான்புகலும் மொழிஇதுகேள் என்னுடைய தோழி   
நாயகனார் தனிஉருவம் நான்தழுவும் தருணம்  
வான்புகழும் சுத்தசிவ சாக்கிரம்என் றுணர்ந்தோர்  
வழுத்துநிலை ஆகும்உருச் சுவைகலந்தே அதுவாய்த்  
தேன்கலந்த சுவையொடுநன் மணிகலந்த ஒளியாய்த்  
திரிபின்றி இயற்கைஇன்பச் சிவங்கலந்த நிலையே  
தான்புகல்மற் றையமூன்றும் கடந்தப்பால் இருந்த  
சாக்கிரா தீதம்எனத் தனித்துணர்ந்து கொள்ளே.  
  
**76.** இவ்வுலகோர் இரவகத்தே புணர்கின்றார் அதனை   
எங்ஙனம்நான் இசைப்பதுவோ என்னினும்மற் றிதுகேள்  
எவ்வமுறும் இருட்பொழுதில் இருட்டறையில் அறிவோர்  
எள்ளளவும் காணாதே கள்ளளவின் றருந்திக்  
கவ்வைபெறக் கண்களையும் கட்டிமறைத் தம்மா  
கலக்கின்றார் கணச்சுகமும் கண்டறியார் கண்டாய்  
செவ்வையுறக் காலையில்என் கணவரொடு நான்தான்  
சேர்தருணச் சுகம்புகல யார்தருணத் தவரே.  
  
**77.** பொன்பறியாப் புகல்வார்போல் மறைப்பதென்னை மடவாய்   
பூவையர்கா லையில்புணர நாணுவர்காண் என்றாய்  
அன்பறியாப் பெண்களுக்கே நின்உரைசம் மதமாம்  
ஆசைவெட்கம் அறியாதென் றறிந்திலையோ தோழி  
இன்பறியாய் ஆதலினால் இங்ஙனம்நீ இசைத்தாய்  
இறைவர்திரு வடிவதுகண் டிட்டதரு ணந்தான்  
துன்பறியாக் காலைஎன்றும் மாலைஎன்றும் ஒன்றும்  
தோன்றாது சுகம்ஒன்றே தோன்றுவதென் றறியே.  
  
**78.** அருளுடையார் எனையுடையார் அம்பலத்தே நடிக்கும்   
அழகர்எலாம் வல்லவர்தாம் அணைந்தருளும் காலம்  
இருளுடைய இரவகத்தே எய்தாது கண்டாய்  
எதனால்என் றெண்ணுதியேல் இயம்புவன்கேள் மடவாய்  
தெருளுடைஎன் தனித்தலைவர் திருமேனிச் சோதி  
செப்புறுபார் முதல்நாத பரியந்தம் கடந்தே  
அருளுறும்ஓர் பரநாத வெளிகடந்தப் பாலும்  
அப்பாலும் விளங்குமடி அகம்புறத்தும் நிறைந்தே.  
  
**79.** அம்மாநான் சொன்மாலை தொடுக்கின்றேன் நீதான்   
ஆர்க்கணிய என்கின்றாய் அறியாயோ தோழி  
இம்மாலை அம்பலத்தே எம்மானுக் கன்றி  
யார்க்கணிவேன் இதைஅணிவார் யாண்டைஉளார் புகல்நீ  
செம்மாப்பில் உரைத்தனைஇச் சிறுமொழிஎன் செவிக்கே  
தீநுழைந்தால் போன்றதுநின் சிந்தையும்நின் நாவும்  
பன்மாலைத் தத்துவத்தால் அன்றிரும்பொன் றாலே  
படைத்ததுனைப் பழக்கத்தால் பொறுத்தனன்என் றறியே.  
  
**80.** நாடுகின்ற பலகோடி அண்டபகி ரண்ட   
நாட்டார்கள் யாவரும்அந் நாட்டாண்மை வேண்டி  
நீடுகின்ற தேவர்என்றும் மூர்த்திகள்தாம் என்றும்  
நித்தியர்கள் என்றும்அங்கே நிலைத்ததெலாம் மன்றில்  
ஆடுகின்ற திருவடிக்கே தங்கள்தங்கள் தரத்துக்  
கானவகை சொல்மாலை அணிந்ததனால் அன்றோ  
பாடுகின்ற என்னுடைய பாட்டெல்லாம் பொன்னம்  
பலப்பாட்டே திருச்சிற்றம் பலப்பாட்டே தோழி.  
  
**81.** தொடுக்கின்றேன் மாலைஇது மணிமன்றில் நடிக்கும்   
துரைஅவர்க்கே அவருடைய தூக்கியகால் மலர்க்கே  
அடுக்கின்றோர்க் கருள்அளிக்கும் ஊன்றியசே வடிக்கே  
அவ்வடிகள் அணிந்ததிரு அலங்காரக் கழற்கே  
கொடுக்கின்றேன் மற்றவர்க்குக் கொடுப்பேனோ அவர்தாம்  
குறித்திதனை வாங்குவரோ அணிதரம்தாம் உளரோ  
எடுக்கின்றேன் கையில்மழுச் சிற்சபைபொற் சபைவாழ்  
இறைவர்அலால் என்மாலைக் கிறைவர்இலை எனவே.  
  
**82.** நான்தொடுக்கும் மாலைஇது பூமாலை எனவே   
நாட்டார்கள் முடிமேலே நாட்டார்கள் கண்டாய்  
வான்தொடுக்கும் மறைதொடுக்கும் ஆகமங்கள் தொடுக்கும்  
மற்றவையை அணிவார்கள் மதத்துரிமை யாலே  
தான்தொடுத்த மாலைஎலாம் பரத்தையர்தோள் மாலை  
தனித்திடும்என் மாலைஅருட் சபைநடுவே நடிக்கும்  
ஊன்றெடுத்த மலர்கள்அன்றி வேறுகுறி யாதே  
ஓங்குவதா தலில்அவைக்கே உரித்தாகும் தோழி.  
  
**83.** வான்கொடுத்த மணிமன்றில் திருநடனம் புரியும்   
வள்ளல்எலாம் வல்லவர்நன் மலர்எடுத்தென் உளத்தே  
தான்கொடுக்க நான்வாங்கித் தொடுக்கின்றேன் இதனைத்  
தலைவர்பிறர் அணிகுவரோ அணிதரந்தாம் உளரோ  
தேன்கொடுத்த சுவைபோலே தித்தித்தென் உளத்தே  
திருக்கூத்துக் காட்டுகின்ற திருவடிக்கே உரித்தாம்  
யான்கொடுக்கும் பரிசிந்த மாலைமட்டோ தோழி  
என்ஆவி உடல்பொருளும் கொடுத்தனன்உள் இசைந்தே.  
  
**84.** என்மாலை மாத்திரமோ யார்மாலை எனினும்   
இறைவரையே இலக்கியமாய் இசைப்பதெனில் அவைதாம்  
நன்மாலை ஆகும்அந்தச் சொன்மாலை தனக்கே  
நான்அடிமை தந்தனன்பல் வந்தனம்செய் கின்றேன்  
புன்மாலை பலபலவாப் புகல்கின்றார் அம்மா  
பொய்புகுந்தாற் போல்செவியில் புகுந்தோறும் தனித்தே  
வன்மாலை நோய்செயுமே கேட்டிடவும் படுமோ  
மன்றாடி பதம்பாடி நின்றாடும் அவர்க்கே.  
  
**85.** உரியபெருந் தனித்தலைவர் ஓங்குசடாந் தத்தின்   
உட்புறத்தும் அப்புறத்தும் ஒருசெங்கோல் செலுத்தும்  
துரியர்துரி யங்கடந்த சுகசொருபர் பொதுவில்  
சுத்தநடம் புரிகின்ற சித்தர்அடிக் கழலே  
பெரியபதத் தலைவர்எலாம் நிற்குநிலை இதுஓர்  
பெண்உரைஎன் றெள்ளுதியோ கொள்ளுதியோ தோழி  
அரியபெரும் பொருள்மறைகள் ஆகமங்கள் உரைக்கும்  
ஆணையும்இங் கீதிதற்கோர் ஐயம்இலை அறியே.  
  
**86.** மதம்எனும்பேய் பிடித்தாட்ட ஆடுகின்றோர் எல்லாம்   
மன்றிடத்தே வள்ளல்செயும் மாநடம்காண் குவரோ  
சதம்எனவே இருக்கின்றார் படுவதறிந் திலரே  
சாகாத கல்விகற்கும் தரம்இவர்க்கும் உளதோ  
பதம்அறியா இந்தமதவாதிகளோ சிற்றம்  
பலநடங்கண் டுய்ந்தேனைச் சிலபுகன்றார் என்றாய்  
சுதைமொழிநீ அன்றுசொன்ன வார்த்தைஅன்றோ இன்று  
தோத்திரஞ்செய் தாங்காங்கே தொழுகின்றார் காணே.  
  
**87.** எவ்வுலகில் எவ்வௌர்க்கும் அரும்பெருஞ்சோ தியரே   
இறைவர்என்ப தறியாதே இம்மதவா திகள்தாம்  
கவ்வைபெறு குருடர்கரி கண்டகதை போலே  
கதைக்கின்றார் சாகாத கல்விநிலை அறியார்  
நவ்விவிழி யாய்இவரோ சிலபுகன்றார் என்றாய்  
ஞானநடம் கண்டேன்மெய்த் தேன்அமுதம் உண்டேன்  
செவ்வைபெறு சமரசசன் மார்க்கசங்கந் தனிலே  
சேர்ந்தேன்அத் தீமொழியும் தேமொழிஆ யினவே.  
  
**88.** பெருகியபே ரருளுடையார் அம்பலத்தே நடிக்கும்   
பெருந்தகைஎன் கணவர்திருப் பேர்புகல்என் கின்றாய்  
அருகர்புத்த ராதிஎன்பேன் அயன்என்பேன் நாரா  
யணன்என்பேன் அரன்என்பேன் ஆதிசிவன் என்பேன்  
பருகுசதா சிவம்என்பேன் சத்திசிவம் என்பேன்  
பரமம்என்பேன் பிரமம்என்பேன் பரப்பிரமம் என்பேன்  
துருவுசுத்தப் பிரமம்என்பேன் துரியநிறை வென்பேன்  
சுத்தசிவம் என்பன்இவை சித்துவிளை யாட்டே.  
  
**89.** சிற்சபையில் நடிக்கின்ற நாயகனார் தமக்குச்   
சேர்ந்தபுறச் சமயப்பேர் பொருந்துவதோ என்றாய்  
பிற்சமயத் தார்பெயரும் அவர்பெயரே கண்டாய்  
பித்தர்என்றே பெயர்படைத்தார்க் கெப்பெயர்ஒவ் வாதோ  
அச்சமயத் தேவர்மட்டோ நின்பெயர்என் பெயரும்  
அவர்பெயரே எவ்வுயிரின் பெயரும்அவர் பெயரே  
சிற்சபையில் என்கணவர் செய்யும்ஒரு ஞானத்  
திருக்கூத்துக் கண்டளவே தெளியும்இது தோழி.  
  
**90.** எப்பொருட்கும் எவ்வுயிர்க்கும் உள்ளகத்தும் புறத்தும்   
இயல்உண்மை அறிவின்ப வடிவாகி நடிக்கும்  
மெய்ப்பொருளாம் சிவம்ஒன்றே என்றறிந்தேன் உனக்கும்  
விளம்புகின்றேன் மடவாய்நீ கிளம்புகின்றாய்370 மீட்டும்  
இப்பொருள்அப் பொருள்என்றே இசைப்பதென்னே பொதுவில்  
இறைவர்செயும் நிரதிசய இன்பநடந் தனைநீ  
பைப்பறவே காணுதியேல் அத்தருணத் தெல்லாம்  
பட்டநடுப் பகல்போல வெட்டவெளி யாமே.  
  
**91.** காணாத காட்சியெலாம் காண்கின்றேன் பொதுவில்   
கருணைநடம் புரிகின்ற கணவரைஉட் கலந்தேன்  
கோணாத மேல்நிலைமேல் இன்பஅனு பவத்தில்  
குறையாத வாழ்வடைந்தேன் தாழ்வனைத்தும் தவிர்ந்தேன்  
நாணாளும் திருப்பொதுவில் நடம்பாடிப் பாடி  
நயக்கின்றேன் நற்றவரும் வியக்கின்ற படியே  
மாணாகம் பொன்ஆகம் ஆகவரம் பெற்றேன்  
வள்ளல்அருள் நோக்கடைந்தேன் கண்டாய்என் தோழி.  
  
**92.** சாதிசம யங்களிலே வீதிபல வகுத்த   
சாத்திரக்குப் பைகள்எல்லாம் பாத்திரம்அன் றெனவே  
ஆதியில்என் உளத்திருந்தே அறிவித்த படியே  
அன்பால்இன் றுண்மைநிலை அறிவிக்க அறிந்தேன்  
ஓதிஉணர்ந் தோர்புகழும் சமரசசன் மார்க்கம்  
உற்றேன்சிற் சபைகாணப் பெற்றேன்மெய்ப் பொருளாம்  
சோதிநடத் தரசைஎன்றன் உயிர்க்குயிராம் பதியைச்  
சுத்தசிவ நிறைவைஉள்ளே பெற்றுமகிழ்ந் தேனே.  
  
**93.** சரியைநிலை நான்கும்ஒரு கிரியைநிலை நான்கும்   
தனியோக நிலைநான்கும் தனித்தனிகண் டறிந்தேன்  
உரியசிவ ஞானநிலை நான்கும்அருள் ஒளியால்  
ஒன்றொன்றா அறிந்தேன்மேல் உண்மைநிலை பெற்றேன்  
அரியசிவ சித்தாந்த வேதாந்த முதலாம்  
ஆறந்த நிலைஅறிந்தேன் அப்பால்நின் றோங்கும்  
பெரியசிவ அனுபவத்தால் சமரசசன் மார்க்கம்  
பெற்றேன்இங் கிறவாமை உற்றேன்காண் தோழி.  
  
**94.** நான்பசித்த போதெல்லாம் தான்பசித்தார் ஆகி   
நல்லதிரு அமுதளித்தே அல்லல்பசி தவிர்த்தே  
ஊன்பதித்த என்னுடைய உளத்தேதம் முடைய  
உபயபதம் பதித்தருளி அபயம்எனக் களித்தார்  
வான்பதிக்கும் கிடைப்பரியார் சிற்சபையில் நடிக்கும்  
மணவாளர் எனைப்புணர்ந்த புறப்புணர்ச்சித் தருணம்  
தான்பதித்த பொன்வடிவம் தனைஅடைந்து களித்தேன்  
சாற்றும்அகப் புணர்ச்சியின்ஆம் ஏற்றம்371 உரைப் பதுவே.  
  
**95.** துருவுபர சாக்கிரத்தைக் கண்டுகொண்டேன் பரம   
சொப்பனங்கண் டேன்பரம சுழுத்தியுங்கண் டுணர்ந்தேன்  
குருபிரம சாக்கிரத்தைக் கண்டேன்பின் பிரமம்  
குலவியசொப் பனங்கண்டேன் சிவசுழுத்தி கண்டேன்  
குருதுரியம் காண்கின்றேன் சமரசசன் மார்க்கம்  
கூடினேன் பொதுவில்அருட் கூத்தாடும் கணவர்  
மருவிடப்பெற் றவர்வடிவம் நான்ஆனேன் களித்து  
வாழ்கின்றேன் எதிர்அற்ற வாழ்க்கையில்என் தோழி.  
  
**96.** தனிப்படும்ஓர் சுத்தசிவ சாக்கிரநல் நிலையில்   
தனித்திருந்தேன் சுத்தசிவ சொப்பனத்தே சார்ந்தேன்  
கனிப்படுமெய்ச் சுத்தசிவ சுழுத்தியிலே களித்தேன்  
கலந்துகொண்டேன் சுத்தசிவ துரியநிலை அதுவாய்ச்  
செனிப்பிலதாய் எல்லாமாய் அல்லதுவாம் சுத்த  
சிவதுரியா தீதத்தே சிவமயமாய் நிறைந்தேன்  
இனிப்புறுசிற் சபைஇறையைப் பெற்றபரி சதனால்  
இத்தனையும் பெற்றிங்கே இருக்கின்றேன் தோழி.  
  
**97.** அருட்சோதித் தலைவர்எனக் கன்புடைய கணவர்   
அழகியபொன் மேனியைநான் தழுவிநின்ற தருணம்  
இருட்சாதித் தத்துவங்கள் எல்லாம்போ யினவால்  
எங்கணும்பே ரொளிமயமாய் இருந்தனஆங் கவர்தாம்  
மருட்சாதி நீக்கிஎனைப் புணர்ந்தஒரு தருணம்  
மன்னுசிவா னந்தமயம் ஆகிநிறை வுற்றேன்  
தெருட்சார்பில் இருந்தோங்கு சமரசசன் மார்க்கத்  
திருச்சபைக்கண் உற்றேன்என் திருக்கணவ ருடனே.  
  
**98.** புறப்புணர்ச்சி என்கணவர் புரிந்ததரு ணந்தான்   
புத்தமுதம் நான்உண்டு பூரித்த தருணம்  
சிறப்புணர்ச்சி மயமாகி அகப்புணர்ச்சி அவர்தாம்  
செய்ததரு ணச்சுகத்தைச் செப்புவதெப் படியோ  
பிறப்புணர்ச்சி விடயமிலை சுத்தசிவா னந்தப்  
பெரும்போகப் பெருஞ்சுகந்தான் பெருகிஎங்கும் நிறைந்தே  
மறப்புணர்ச்சி இல்லாதே நான்அதுவாய் அதுஎன்  
மயமாய்ச்சின் மயமாய்த்தன் மயமான நிலையே.  
  
**99.** தாயினும்பே ரருளுடையார் என்னுயிரில் கலந்த   
தனித்தலைவர் நான்செய்தபெருந் தவத்தாலே கிடைத்தார்  
வாயினும்ஓர் மனத்தினும்மா மதியினும்எத் திறத்தும்  
மதித்தளத்தற் கருந்துரிய மன்றில்நடம் புரிவார்  
ஆயினும்என் அளவின்மிக எளியர்என என்னை  
அகம்புணர்ந்தார் புறம்புணர்ந்தார் புறப்புணர்ச்சித் தருணம்  
தூயஒளி பெற்றழியா தோங்குவடி வானேன்  
சுகமயமாம் அகப்புணர்ச்சி சொல்லுவதெப் படியோ.  
  
**100.** அறியாத பருவத்தே என்னைவலிந் தழைத்தே   
ஆடல்செயும் திருவடிக்கே பாடல்செயப் பணித்தார்  
செறியாத மனச்சிறியேன் செய்தபிழை எல்லாம்  
திருவிளையாட் டெனக்கொண்டே திருமாலை அணிந்தார்  
பிறியாமல் என்னுயிரில் கலந்துகலந் தினிக்கும்  
பெருந்தலைவர் நடராயர் எனைப்புணர்ந்தார் அருளாம்  
அறிவாளர் புறப்புணர்ச்சி எனைஅழியா தோங்க  
அருளியதீண் டகப்புணர்ச்சி அளவுரைக்க லாமே.  
  
  
  
  * * * *  
  
  * 367\. இப்பதிகத்தில் அடிகளார் எழுத்து 'கண்ணாறு' என்பதுபோல் காண்கிறது. ஓர் அன்பர்படியில் உள்ளதும் 'கண்ணாறு'. திருத்தணிகைப் பகுதி ஜீவசாட்சி மாலையில்அவர்கள் எழுதி உள்ளது 'கண்ணேறு' என்பது. முதல் அச்சும் 'கண்ணேறு'.- ஆ. பா.  
  * 368\. இப்பதிகத்தில் சிற்சில இடங்களில் "தோழீ" என்பதுபோல் காண்கிறது - ஆ. பா.  
  * 369\. ஈங்கவர்தம் - முதற்பதிப்பு, பொ.சு., பி. இரா., ச. மு. க.  
  * 370\. பரிச்சிக்கும் - பரிசிக்கும் என்பதன் விகாரம்.  
  * 371\. கிளத்துகின்றாய் - முதற்பதிப்பு., பொ. சு., ச. மு. க.  
  * 372\. புணர்ச்சியினோ வேற்றம் - முதற்பதிப்பு., பொ. சு., ச. மு. க.புணர்ச்சியினோ ரேற்றம் - பி. இரா. பதிப்பு.  
  
ஆறாம் திருமுறை / Sixth Thirumurai  
  
##  148\. சத்திய வார்த்தை  
sattiya vārttai  
  
  
  
  
 அறுசீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** சிவம்எ னும்பெயர்க் கிலக்கியம் ஆகிஎச் செயலும்தன் சமுகத்தே   
நவநி றைந்தபேர் இறைவர்கள் இயற்றிட ஞானமா மணிமன்றில்  
தவநி றைந்தவர் போற்றிட ஆனந்தத் தனிநடம் புரிகின்றான்  
எவன்அ வன்திரு வாணைஈ திசைத்தனன் இனித்துய ரடையேனே.  
  
  
  
ஆறாம் திருமுறை / Sixth Thirumurai  
  
##  149\. சத்திய அறிவிப்பு  
sattiya aṟivippu  
  
  
  
  
 எண்சீர்க் கழிநெடிலடி ஆசிரிய விருத்தம்  
  
  
 திருச்சிற்றம்பலம்  
  
**1.** ஐயன்அருள் வருகின்ற தருணம்இது கண்டீர்   
ஐயமிலை ஐயமிலை ஐயன்அடி ஆணை  
மெய்யன்எனை ஆட்கொண்ட வித்தகன்சிற் சபையில்  
விளங்குகின்ற சித்தன்எலாம் வல்லஒரு விமலன்  
துய்யன்அருட் பெருஞ்சோதி துரியநட நாதன்  
சுகஅமுதன் என்னுடயை துரைஅமர்ந்திங் கிருக்க  
வையமிசைத் திருக்கோயில் அலங்கரிமின் விரைந்தே  
மணியாலும் பொன்னாலும் மலராலும் வியந்தே.  
  
**2.** தனித்தலைமைப் பெரும்பதிஎன் தந்தைவரு கின்ற   
தருணம்இது சத்தியம்காண் சகதலத்தீர் கேண்மின்  
இனித்தநறுங் கனிபோன்றே என்னுளம்தித் திக்க  
இன்னமுதம் அளித்தென்னை ஏழுலகும் போற்ற  
மனித்தஉடம் பிதைஅழியா வாய்மைஉடம் பாக்கி  
மன்னியசித் தெல்லாம்செய் வல்லபமும் கொடுத்தே  
கனித்தசிவா னந்தமெனும் பெரும்போகம் தனிலே  
களித்திடவைத் திடுகின்ற காலையும்இங் கிதுவே.  
  
**3.** சத்தியவான் வார்த்தைஇது தான்உரைத்தேன் கண்டாய்   
சந்தேகம் இலைஇதனில் சந்தோடம் உறுவாய்  
இத்தினமே அருட்சோதி எய்துகின்ற தினமாம்  
இனிவரும்அத் தினங்கள்எலாம் இன்பம்உறு தினங்கள்  
சுத்தசிவ சன்மார்க்கம் துலங்கும்எலா உலகும்  
தூய்மைஉறும் நீஉரைத்த சொல்அனைத்தும் பலிக்கும்  
செத்தவர்கள் எழுந்துலகில் திரிந்துமகிழ்ந் திருப்பார்  
திருவருட்செங் கோல்எங்கும் செல்லுகின்ற தாமே.  
  
**4.** என்சாமி எனதுதுரை என்உயிர்நா யகனார்   
இன்றுவந்து நான்இருக்கும் இடத்தில்அமர் கின்றார்  
பின்சாரும் இரண்டரைநா ழிகைக்குள்ளே எனது  
பேருடம்பில் கலந்துளத்தே பிரியாமல் இருப்பார்  
தன்சாதி உடையபெருந் தவத்தாலே நான்தான்  
சாற்றுகின்றேன் அறிந்திதுதான் சத்தியம்சத் தியமே  
மின்சாரும் இடைமடவாய் என்மொழிநின் தனக்கே  
வெளியாகும் இரண்டரைநா ழிகைகடந்த போதே.  
  
  
  
  * * * *  
  
  * 374\. இத்திருப்பாட்டின் கீழ் "சத்திய அறிவிப்பு, சத்திய வார்த்தை" என அடிகளால்எழுதப்பெற்றுள்ளது.   
  * 375\. இத்திருப்பாட்டின் கீழ் "இங்ஙனம் எல்லாம் வல்லவர் ஓதுக என்றபடி உரைத்துளேன்"என அடிகளால் எழுதப்பெற்றுள்ளது.  
  
ஆறாம் திருமுறை / Sixth Thirumurai  
  
##  150\. ஜோதி ஜோதி  
jōti jōti  
  
  
  
  
 சிந்து  
  
  
 திருச்சிற்றம்பலம்  
  
**1.** ஜோதி ஜோதி ஜோதி சுயஞ்   
ஜோதி ஜோதி ஜோதி பரஞ்  
ஜோதி ஜோதி ஜோதி யருட்  
ஜோதி ஜோதி ஜோதி சிவம்.  
  
**2.** வாமஜோதி சோமஜோதி வானஜோதி ஞானஜோதி   
மாகஜோதி யோகஜோதி வாதஜோதி நாதஜோதி  
ஏமஜோதி வியோமஜோதி ஏறுஜோதி வீறுஜோதி  
ஏகஜோதி ஏகஜோதி ஏகஜோதி ஏகஜோதி.  
  
**3.** ஆதிநீதி வேதனே ஆடல்நீடு பாதனே   
வாதிஞான போதனே வாழ்கவாழ்க நாதனே.  
  
  
  
None  
  
