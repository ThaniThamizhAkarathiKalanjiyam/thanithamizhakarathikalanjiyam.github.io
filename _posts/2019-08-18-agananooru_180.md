---
categories: blog
title: அகநானூறு
sub_title: 175 பாலை
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_180
featured: /images/noolkal_96_6.png
order: 180
nool_publiser: இசையினி குழுமம்
---


## 175 பாலை

வீங்கு விளிம்பு உரீஇய விசை அமை நோன் சிலை  
வாங்கு தொடை பிழையா வன்கண் ஆடவர்  
விடுதொறும் விளிக்கும் வெவ் வாய் வாளி  
ஆறு செல் வம்பலர் உயிர் செலப் பெயர்ப்பின்,  
பாறு கிளை பயிர்ந்து படுமுடை கவரும் 5

வெஞ் சுரம் இறந்த காதலர் நெஞ்சு உண  
அரிய வஞ்சினம் சொல்லியும், பல் மாண்  
தெரி வளை முன்கை பற்றியும், 'வினைமுடித்து  
வருதும்' என்றனர் அன்றே தோழி!  
கால் இயல் நெடுந் தேர்க் கை வண் செழியன் 10

ஆலங்கானத்து அமர் கடந்து உயர்த்த  
வேலினும் பல் ஊழ் மின்னி, முரசு என  
மா இரு விசும்பில் கடி இடி பயிற்றி,  
நேர் கதிர் நிரைத்த நேமிஅம் செல்வன்  
போர் அடங்கு அகலம் பொருந்திய தார்போல், 15

திருவில் தேஎத்துக் குலைஇ, உரு கெழு  
மண் பயம் பூப்பப் பாஅய்,  
தண் பெயல் எழிலி தாழ்ந்த போழ்தே?  
பிரிவின்கண் வற்புறுக்கும் தோழிக்குத்

**தலைமகள் சொல்லியது; தோழிக்குத் தலைமகள் சொல்லியதூஉம் ஆம்; பிரிவின்கண் வேறுபட்ட  
தலைமகள் தோழிக்குச் சொற்றதூஉம் ஆம்.- ஆலம்பேரி சாத்தனார்.**

[அடுத்த பக்கம்](agananooru_181)