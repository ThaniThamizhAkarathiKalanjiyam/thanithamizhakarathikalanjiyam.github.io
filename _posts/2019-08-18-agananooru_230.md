---
categories: blog
title: அகநானூறு
sub_title: 225 பாலை
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_230
featured: /images/noolkal_96_6.png
order: 230
nool_publiser: இசையினி குழுமம்
---


## 225 பாலை

அன்பும், மடனும், சாயலும், இயல்பும்,  
என்பு நெகிழ்க்கும் கிளவியும், பிறவும்,  
ஒன்றுபடு கொள்கையொடு ஓராங்கு முயங்கி,  
இன்றே இவணம் ஆகி, நாளை,  
புதல் இவர் ஆடு அமை, தும்பி குயின்ற 5

அகலா அம் துளை, கோடை முகத்தலின்,  
நீர்க்கு இயங்கு இன நிரைப் பின்றை வார் கோல்  
ஆய்க் குழல் பாணியின் ஐது வந்து இசைக்கும்,  
தேக்கு அமல் சோலைக் கடறு ஓங்கு அருஞ் சுரத்து,  
யாத்த தூணித் தலை திறந்தவைபோல், 10

பூத்த இருப்பைக் குழை பொதி குவி இணர்  
கழல் துளை முத்தின் செந் நிலத்து உதிர,  
மழை துளி மறந்த அம் குடிச் சீறூர்ச்  
சேக்குவம் கொலோ நெஞ்சே! பூப் புனை  
புயல் என ஒலிவரும் தாழ் இருங் கூந்தல், 15

செறி தொடி முன்கை, நம் காதலி  
அறிவு அஞர் நோக்கமும் புலவியும் நினைந்தே?

**பொருள் கடைக்கூட்டிய நெஞ்சிற்குத் தலைமகன்  
சொல்லியது. - எயினந்தை மகனார் இளங்கீரனார்**

[அடுத்த பக்கம்](agananooru_231)