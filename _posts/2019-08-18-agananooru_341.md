---
categories: blog
title: அகநானூறு
sub_title: 336 மருதம்
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_341
featured: /images/noolkal_96_6.png
order: 341
nool_publiser: இசையினி குழுமம்
---


## 336 மருதம்

குழற் கால் சேம்பின் கொழு மடல் அகல் இலைப்  
பாசிப் பரப்பில் பறழொடு வதிந்த  
உண்ணாப் பிணவின் உயக்கம் சொலிய,  
நாள் இரை தரீஇய எழுந்த நீர் நாய்  
வாளையொடு உழப்ப, துறை கலுழ்ந்தமையின், 5

தெண் கட் தேறல் மாந்தி, மகளிர்  
நுண் செயல் அம் குடம் இரீஇ, பண்பின்  
மகிழ்நன் பரத்தைமை பாடி, அவிழ் இணர்க்  
காஞ்சி நீழல் குரவை அயரும்  
தீம் பெரும் பொய்கைத் துறை கேழ் ஊரன் 10

தேர் தர வந்த நேர் இழை மகளிர்  
ஏசுப என்ப, என் நலனே; அதுவே  
பாகன் நெடிது உயிர் வாழ்தல் காய் சினக்  
கொல் களிற்று யானை நல்கல்மாறே;  
தாமும் பிறரும் உளர்போல் சேறல் 15

முழவு இமிழ் துணங்கை தூங்கும் விழவின்,  
யான் அவண் வாராமாறே; வரினே, வானிடைச்  
சுடரொடு திரிதரும் நெருஞ்சி போல,  
என்னொடு திரியானாயின், வென் வேல்  
மாரி அம்பின் மழைத் தோற் சோழர் 20

வில் ஈண்டு குறும்பின் வல்லத்துப் புற மிளை,  
ஆரியர் படையின் உடைக, என்  
நேர் இறை முன்கை வீங்கிய வளையே!

**நயப் புப்பரத்தை இற் பரத்தைக்குப்  
பாங்காயினார் கேட்பச் சொல்லியது. - பாவைக் கொட்டிலார்**

[அடுத்த பக்கம்](agananooru_342)