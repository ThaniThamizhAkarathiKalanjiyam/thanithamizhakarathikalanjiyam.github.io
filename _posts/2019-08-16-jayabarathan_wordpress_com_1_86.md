---
categories: blog
title: நெஞ்சின் அலைகள் 1
sub_title: 083 சிற்றருவி ! பேரருவி !
keywords: More, Tamil, Books
description: நெஞ்சின் அலைகள் 1
author: Tamilan
layout: Ruby
tags:
- ஜெயபாரதன் சி
is_book: 1
permalink: jayabarathan_wordpress_com_1_86
featured: /images/noolkal_96_6.png
order: 86
---


## 083 சிற்றருவி ! பேரருவி !

#

![kutralam-niagara1](https://jayabarathan.files.wordpress.com/2008/12/kutralam-niagara1.jpg?w=584)

**சி. ஜெயபாரதன், கனடா**

**இறை வணக்கம்**

அண்டத் தலைவனை, ஆதி முதல்வனைத்  
தொண்டன் வணங்கித் துணிகின்றேன் ! – பண்டைமுதல்  
குற்றாலத் தேனருவி கொட்டுவதை நானெழுத  
வற்றாத் தமிழூட்ட வா !

* * *

கற்றேன் கடுகளவு ! கற்க உலகளவு !  
ஒற்றைப் பிறப்பெனக்கு ஒவ்வாது ! – முற்றிலும்  
தாரணியைக் காணத் தருணம் கிடைப்பதில்லை !  
ஓரளவு காட்டிடவே ஓது !

* * *

குற்றால அருவி எப்படி உள்ளது என்றொரு பெருங் கவிதை புனைவதை விட, அது எப்படி இருக்க வில்லை என்றும் நான் சொல்ல விழைகிறேன். அப்போதுதான் அதன் முழுத் தோற்றத்தை நாம் விழுமையுடன் காண முடிகிறது.

+++++++++++++++++

ஒரு கல்லில் அடிப்பேன்  
இரு மாங்காய் !  
இரு நீர்வீழ்ச்சி வடிப்பேன்  
ஒரு மூச்சில் !

* * *

**குற்றால அருவி !**

குற்றாலச் சிற்றருவி !  
குதித்தோடும் தேனருவி !  
வற்றி விடும் நீரருவி !  
வான்தொடும் கானருவி !

குற்றாலம் வெண்ணருவி !  
கொட்டுகின்ற தண்ணருவி!  
சிற்றாறுக் குன்றருவி !  
சிரித்தோடும் பொன்னருவி !

**நயாகரா அருவி !**

புவியிலே பேரருவி !  
பூத உடல் நீரருவி !  
கவிழ்ந்து விழும் கீழருவி !  
கழுத்தொடிக்கும் பேயருவி !

முற்றிலும் மண்ணருவி !  
முதலிரவுப் பெண்ணருவி !  
குற்றாலம் விண்ணருவி !  
குறைவாகும் சின்னருவி !

தோற்றம் கீழுனக்கு ! வானத்  
தோரணம் ஏதுனக்கு ?  
போற்றிப் புகழ்ந்தாலும் சேரும்  
நாற்றச் சாக்கடைதான் !

**குற்றால அருவி !**

குற்றாலம் குளியருவி !  
குடிமக்கள் தேனருவி !  
நெற்றி நிமிர் மேலருவி !  
நெளிதோடும் கானருவி !

குரங்காடும் நீரருவி !  
கூடு கட்டும் ஊர்க்குருவி !  
மரமாடும் சீரருவி !  
மானோடும் ஓரருவி !

குற்றாலம் சிற்றருவி ! மழைக்  
குன்றின் வெற்றருவி !  
நயாகரா பேரருவி !  
நல்வணிகர் பேருதவி !

**குற்றால அருவி !**

எளியவர் கண்டு களிக்கலாம் !  
எல்லாரும் இனிதாய்க் குளிக்கலாம் !  
துர்நாற்றம் இல்லா நீரது !  
தூய்மை யான மழையது !

குற்றாலச் சூழ் வெளியே  
குலவி வரும் பூவாடை !  
நயாகரா நதி வழியே  
நாகரீகச் சாக்கடையே !

**நயாகரா அருவி !**

ஆறாக ஓடி வரும் !  
ஆத்திரமாய்ப் பாய்ந்து விழும் !  
மாறாகத் தவ்வுது !  
மண்ணைப் போய்க் கவ்வுது !

குரங்கில்லை ! குன்றில்லை !  
மரமில்லை ! மானில்லை !  
இயற்கை வனப்பழியும் ! எங்கும்  
செயற்கை மினுக்குயரும் !

ஒருநதி இடையில் பிரியுது !  
இருநீர் வீழ்ச்சியாய்த் தெரியுது !  
பிரமிப் பான காட்சிதான் !  
பேரிடி கேட்கும் மூச்சிதான் !

**குற்றால அருவி !**

வெள்ளிக் கதிர் எழுமருவி !  
வேகமாய் விழுமருவி !  
துள்ளி வரும் நீரருவி !  
தூங்கி விடும் ஓரருவி !

ஆன்மீக நாட்டருவி !  
ஆடிவரும் காட்டருவி !  
நான் விழையும் நீரருவி  
நாதம் எழும் சீரருவி !

குற்றாலத் தேனருவி  
மேலிருந்து குதிக்குது !  
குபேரப் பேரருவி நழுவிக்  
கீழிருந்து கொட்டுது.

**நயாகரா அருவி !**

வாணிபச் சந்தை அது !  
வஞ்சிப்போர் மந்தை அது !  
தோணியிலே சென்றாலும்  
துட்டுத்தான் கரையுதடா !

காசிருந்தால் நீர்வீழ்ச்சி !  
காசுரிக்க ஓர்சூழ்ச்சி !  
காசிருந்தால் சூதாட்டம் !  
காசிழந்தால் போராட்டம் !

பகலிரவாய் நீர் பாயும் !  
பார்த்தாலே குடல் சாயும் !  
மகத்தான நீர்வீழ்ச்சி !  
மாறான கண்காட்சி !

மின்சக்தி உருவாக்கும் !  
மின்வெளிச்சம் நிற மூட்டும் !  
வானூர்தி வட்டமிட்டு  
வானிருந்து நதி காட்டும் !

**குற்றால அருவி !**

பசுமை மரமுண்டு !  
பாடும் குயிலுண்டு !  
அசையும் இலையுண்டு !  
அத்தனைக்கும் உயிருண்டு !

பட்டப் பகலில் பரிதி ஒளி !  
பறவை பாடும் பண்ணின் ஒலி !  
எட்டும் இரவில் நிலவின் வெளி !  
என்றும் மாறா வண்ண ஒளி !

**நயாகரா அருவி !**

நயாகரா நீர்வீழ்ச்சி  
நாணயப் படக்காட்சி !  
உயிரில்லை ! உணர்வில்லை !  
ஒப்பனையாய்க் கவர்ந்தாலும் !

வான வில்லாய் நீர்வீழ்ச்சி  
இரவில் மாறும் நிறக்காட்சி  
பகலில் வெள்ளி நீர்க் காட்சி !  
ஆயின் வீணே மின்சக்தி !  
வேடம் போடும் ஒளியுக்தி !

நயாகரா காதலர்க்கு !  
நாடிவரும் வாணிபர்க்கு !  
வயாகரா மானிடர்க்கு !  
வாடிக்கை மாதருக்கு !

**சிற்றருவியா ? பேரருவியா ?**

குயில் இல்லை பாட,  
குரங்கில்லை தாவ,  
மயில் இல்லை ஆட  
மானில்லை காண !

டாலர் வாழும் நயாகாரா !  
டாலர் ஆளும் நயாகரா !  
டாலர் கூடும் நயாகரா !  
டாலர் நாடும் நயாகரா !

குபேரச் சாக்கடை முங்கிக்  
குளிப்பது யார் தற்காலம் ?  
குசேலக் குற்றாலம் பொங்கிக்  
குளிப்பது நம் பொற்காலம் !

* * *

[அடுத்த பக்கம்](jayabarathan_wordpress_com_1_87)