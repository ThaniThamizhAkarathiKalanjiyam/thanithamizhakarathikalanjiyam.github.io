---
categories: blog
title: திருக்குறள்
sub_title: 94 சூது
keywords: More, Tamil, Books
description: திருக்குறள்
author: Tamilan
layout: Ruby
tags:
- திருவள்ளுவர்
is_book: 1
permalink: thirukural_98
featured: /images/noolkal_96_6.png
order: 98
---
## 94 சூது

வேண்டற்க வென்றிடினும் சூதினை வென்றதூஉம்  
தூண்டிற்பொன் மீன்விழுங்கி அற்று. 931

ஒன்றெய்தி நூறிழக்கும் சூதர்க்கும் உண்டாங்கொல்  
நன்றெய்தி வாழ்வதோர் ஆறு. 932

உருளாயம் ஓவாது கூறின் பொருளாயம்  
போஒய்ப் புறமே படும். 933

சிறுமை பலசெய்து சீரழிக்கும் சூதின்  
வறுமை தருவதொன்று இல். 934

கவறும் கழகமும் கையும் தருக்கி  
இவறியார் இல்லாகி யார். 935

அகடாரார் அல்லல் உழப்பர்சூ தென்னும்  
முகடியான் மூடப்பட் டார். 936

பழகிய செல்வமும் பண்பும் கெடுக்கும்  
கழகத்துக் காலை புகின். 937

பொருள்கெடுத்துப் பொய்மேற் கொளீஇ அருள்கெடுத்து  
அல்லல் உழப்பிக்கும் சூது. 938

உடைசெல்வம் ஊண்ஒளி கல்விஎன்று ஐந்தும்  
அடையாவாம் ஆயங் கொளின். 939

இழத்தொறூஉம் காதலிக்கும் சூதேபோல் துன்பம்  
உழத்தொறூஉம் காதற்று உயிர். 940

[அடுத்த பக்கம்](thirukural_99)