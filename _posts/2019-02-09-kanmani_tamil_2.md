---  
categories: blog  
title: காமம் கண்ணிய மரபுமுதல் காமம்மிக்க கழிபடர் கிளவிவரை  
keywords: More, Tamil, Books  
description: கண்மணிதமிழ் கட்டுரைத் தொகுப்புகள்  
author: Tamilan  
layout: Ruby  
tags:  
- கட்டுரைகள்  
- கண்மணிதமிழ் கட்டுரைத் தொகுப்புகள்  
permalink: kanmani_tamil_2  
featured: /images/noolkal_96_6.png  
---  


## கண்மணித்தமிழ்-2  
மதுரை பல்கலைநகரின்; ஞாலத்தமிழ்ப் பண்பாட்டு ஆய்வு மன்றம் 1997ம் ஆண்டு மேமாதம்; திருச்செந்தூர் சி.பா.ஆதித்தனார் கலைக்கல்லூரியில் நடத்திய கருத்தரங்கில் வாசித்தளித்த ‘காலந்தோறும் காமம்மிக்க கழிபடர் கிளவி’ என்ற ஆய்வுக்கட்டுரை அப்போது வெளியிடப்பட்ட “தமிழியல் ஆய்வு 1997” என்னும் கருத்தரங்கக் கட்டுரைத் தொகுப்பில் பதிப்பிக்கப்பட்டது. இன்று வலைத்தளத்தில் ‘காமம் கண்ணிய மரபுமுதல் காமம்மிக்க கழிபடர் கிளவிவரை’ என்ற தலைப்பில்   அதைப் பதிகிறேன். பெயர்மாற்றம் காலத்தால் ஏற்பட்ட கருத்துத் தெளிவின் விளைவே ஆகும்.  


## காமம் கண்ணிய மரபுமுதல் காமம்மிக்க கழிபடர் கிளவிவரை  


## முன்னுரை:  
- தொல்காப்பியம் காமம் கண்ணிய மரபு என்னும் அகப்பொருள் துறை  பற்றிப் பேசுகிறது. பின்வந்த இறையனார் அகப்பொருள், நாற்கவிராச நம்பி இயற்றிய அகப்பொருள் விளக்கம், களவியல் காரிகை, முத்துவீரியம் போன்ற  அகஇலக்கண நூல்கள் காமம் மிக்க கழிபடர் கிளவி  பற்றிப் பேசுகின்றன.  
- இத்துறை சார்ந்த பாடல்களைக் குறுந்தொகை, அகநானூறு, நற்றிணை, ஐங்குறுநூறு, கலித்தொகை முதலிய எட்டுத்தொகை நூல்களிலும்; பதினெண் கீழ்க்கணக்கு நூல்களான ஐந்திணை ஐம்பது, ஐந்திணை எழுபது, திணைமாலை நூற்றைம்பது, கைந்நிலை முதலியவற்றிலும்; திருக்கோவையார், தஞ்சை வணங்கோவை, அம்பிகாபதிக்கோவை போன்ற கோவை நூல்களிலும்; நந்திக்கலம்பகம், கச்சிக்கலம்பகம் முதலிய கலம்பகங்களிலும்; தூது முதலிய சிற்றிலக்கிய வகைகளிலும்; முத்தொள்ளாயிரத்திலும் காண இயல்கிறது.  


## தொல்காப்பியர் கூறும் காமம் கண்ணிய மரபு பரந்துபட்டது.  
- உயர்திணைப் பொருட்களுக்குரிய உறுப்பெல்லாம் அஃறிணைப் பொருட்களுக்கு இருப்பது போலவும், அவற்றை உணர்வுடையன போலவும், அவை பதிலுரைப்பது போலவும், தம் நெஞ்சோடு புணர்த்திப் பாடல் புனைவது  உண்டு என்று கூறுகிறார். அத்துடன் அவை செய்ய இயலாத தொழிலினை அவற்றின் மேல் ஏற்றியும், அவை உற்ற பிணியைத் தம் பிணிக்கு வருந்துவன போலச் சாற்றியும்; மனஅறிவையும், பொறிஅறிவையும் வேறுபட நிறுத்தி; இன்பம், துன்பம் ஆகிய இரு நிலைக்களன்களிலும் பாடுவதுண்டு என்கிறார்[1][2].  
- எட்டுத்தொகை நூல்களிலும், கோவை நூல்களிலும் அகத்துறைப் பாத்திரங்கள் இன்பத்தை நிலைக்களனாகக் கொண்டு அஃறிணைப் பொருட்களுடன் பேசும் இடங்கள் உள்ளன2.  
- துன்பத்தை நிலைக்களனாகக் கொண்டு அஃறிணைப் பொருட்களுடன் பேசுமிடங்களும் உள்ளன.3  
- காமம் கருதிய முறைமையிலே இத்தகைய கூற்று ஆண்பாற்பாத்திரங்கள், பெண்பாற்பாத்திரங்கள் என்ற இருபாலராலும் நிகழ்த்தப்பெறும்.  
- தலைவன், தலைவி மட்டுமின்றி தோழி, நற்றாய், செவிலி முதலியோரும் கூற்று நிகழ்த்துவதை எட்டுத்தொகை நூல்களில் மட்டுமின்றிப் பதினெண்கீழ்க்  கணக்கு நூல்களிலும், கோவை நூல்களிலும் கூடக் காண இயல்கிறது.  
>தலைவன் தலைவியின் நலம் புனைந்துரைத்துத் தும்பியோடு பேசுகிறான்.4  
தன் மனைவியோடு மகிழ்ந்திருக்கும் போது வரவேற்றும்;  
தான் கடமை முடிந்து திரும்பும்போது; தன் தேர் சென்று சேராமுன் தன் தலைவி இருக்கும் ஊரில் சென்று முழங்காதே என்று தடுத்தும் முகிலோடு பேசுகிறான்.5  
தலைவியைப் பிரிந்து ஆற்றி இருக்கும் போது முல்லையோடும் பேசுகிறான்.6  
தலைவி கிளியிடம் தான் தினைப்புனம் காத்து நிற்பதைத் தலைவனிடம் சென்று உரைக்குமாறு கூறுகிறாள்.7  
தான் புலத்தற்கு அஞ்சிப் பன்மலர் போர்த்துச் செல்கின்றதோ என்று ஆற்றுடன் பேசுகிறாள்.8  
குருகிடம் தன் பருவரலைத் தலைவனுக்கு எடுத்துச் சொல்லுமாறு கூறுகிறாள்.9  
கடலிடம் நீ யாரால் வருத்தப்பட்டாய் என்று கேட்கிறாள்.10  
மாலைப் பொழுதை நோக்கி நீ காலையிலேயே வந்தாலும்; உன்னைத் தடுத்து நிறுத்துவார் யார் என்கிறாள்.11  
அத்துடன் பிரிந்திருப்போரைத் துன்புறுத்துவதற்காகவே வந்தாயோ என்று குறை கூறுகிறாள்.12  
என் எழில் நலத்தை எள்ளும் உன் புன்முறுவலை நிறுத்து என்று இரங்குகிறாள்.13  
நாரையை நோக்கித் தன் குறையைத் தலைவனிடம் உரைக்க வேண்டுகிறாள்.14  
நண்டினை நோக்கித் தன் குறையைத் தலைவனிடம் உரைக்க ‘உன்னைத் தவிர எனக்கு உதவுவார் யாருமில்லை ‘ என்கிறாள்.15  
தும்பியிடம் தன்னைப் பிரிந்து சென்ற தலைவனிடம் தன் நிலை உரைக்கச் சொல்கிறாள்.16  
தோழி தலைவன் சிறைப்புறத்தானாகத் தும்பியிடம் தலைவனின் நிலையைப் பேசுகிறாள்.17  
மயிலிடம் பேசி வரைவு கடாவுகிறாள்.18  
திங்களிடம் பேசி இரவுக்குறியின் இடர்பாட்டைப் புரிய வைக்கிறாள்.19  
கடலோடு பேசித் தலைவியின் துன்பத்தைத் தலைவனுக்கு உணர்த்துகிறாள்.20  
தலைவியின் கன்னித்தன்மையை மீட்டுத் தரும்படித் தலைவனிடம் கூறுமாறு அன்றிலிடம் நேரடியாகவும் பேசுகிறாள்.21  
நற்றாய் காக்கையிடம் தன் மகள் தலைவனுடன் தன்னூர்க்கு மீண்டு வரக் கரையும் படி வேண்டுகிறாள்.22  
தலைமகள் விளையாடும் இடத்துடனும் புலம்புகிறாள்.23  
செவிலி நவ்விப்பிணாவுடன் புலம்புகிறாள்.24  
புறாவைப் பழித்து அதனுடன் பேசுகிறாள்.25  
குரா மரத்திடம் தலைவியின் போக்கை விலக்காமைக்கு வருந்திப் பேசுகிறாள்.26  
- நச்சினார்க்கினியரும், இளம்பூரணரும் ‘இருவருக்கும் உரிய பாற்கிளவி’ என்ற நூற்பா அடிக்குப் பொருள் கூறும்போது; தலைமகன், தலைமகள் இருவர்க்கும் உரிய கூற்று என்றே உரைக்கின்றனர்.27 தோழி, நற்றாய், செவிலி முதலியோர் அஃறிணைப் பொருட்களுடன் தலைவியின் காமம் குறித்த செயல்நிலை பற்றிப் பேசுகின்றனர் என்று இதுவரை கண்டோம். ஆதலால் ஆண்பாற் பாத்திரங்களும், பெண்பாற் பாத்திரங்களும் அஃறிணைப் பொருட்களுடன் பேசுவதாக அகப்பாடல்கள் அமையும் என்று பொருள் கூற இயல்கிறது.  


## காமம் மிக்க கழிபடர் கிளவி ‘காமம் கண்ணிய மரபின்’ ஒரு கூறாகும்.  
- ‘படர்’ என்ற சொல்லுக்கு ‘சிறப்பச் சிந்தித்து’ என்று பொருள் கொண்டனர்.  
- இறையனார் அகப்பொருளும், நம்பியகப்பொருளும் ‘காமம் மிக்க கழிபடர் கிளவி’ வரைதல் வேட்கையின் ஒருதுறை என்று சுட்டுகின்றன. நக்கீரரால் உரை எழுதப்பட்டதாகக் கூறப்படும் இறையனார் அகப்பொருளும், தஞ்சைவாணன் கோவைக்கு உரையெழுதிய சொக்கப்ப நாவலரும்; காமம் மிக்க கழிபடர் கிளவி என்ற துறைக்கு விளக்கம் கூறும்போது “வேட்கை மிக்குச் சிறப்பச் சிந்தித்துச்” சொல்லும் சொல் என்கின்றனர்.28 களவியல் உரைகாரரும், களவியற் காரிகை உரைகாரரும், ‘காணும் பொழுதிற் காணாப்பொழுது பெரிதாகலான்’  என்று காரணமும் கூறுகின்றனர்.29 மேற்சுட்டிய உரையாசிரியர்கள் விளக்கத் தொடர்களைக் காணுங்கால் ‘படர்’ என்ற சொல்லுக்கு நீடு நினைந்து / சிந்தித்து என்று பொருள் கொண்டுள்ளமை தெளிவு.  
- சங்க நூல்களில் குறிஞ்சித்திணையிலும், மருதத்திணையிலும்  கூடத் தலைவி அஃறிணைப் பொருட்களுடன் பேசுவதாகப் பாடல்கள் அமைந்து  உள்ளமைக்கு30 இதுவே காரணமாகிறது. குறுந்தொகையில் தோழி தலைவன் சிறைப்புறத்தானாக வரைவு கடாவி அஃறிணைப் பொருட்களுடன் பேசும்போது ‘சிறப்பச் சிந்தித்துப்’ பேசுவதைக் காண்கிறோம்31.  
- கழகத் தமிழகராதியும் படர் என்ற சொல்லுக்கு நினைந்து / எண்ணி என்று பொருள் கூறுகிறது.  
- திருக்கோவையாரில் தோழி சிறப்பச் சிந்தித்துப் பேசும் கிளவிகள் இடம் பெறுகின்றன. ஆனால் அவை மயிலொடு கூறி வரைவு கடாதல், நிலவு வெளிப்பட வருந்தல், கடலிடை வைத்துத் துயர் அறிவித்தல் என வேற்றுப் பெயர்கள் ஏற்றுள்ளன.32  


## ‘படர்’ என்ற சொல்லுக்குத் துன்பம் என்றும் பொருள் கொண்டனர்.  
- திருக்கோவையாரும், முத்துவீரியமும் துன்பத்திற்குக் காரணமான இரவுக்குறியின் ஒரு துறையாக காமம் மிக்க கழிபடர் கிளவியை வரையறுக்கின்றன. அம்பிகாபதிக்கோவை ஒருவழித் தணத்தலின் துறைகளுள் ஒன்றாக வரையறுக்கிறது. திருக்கோவையார்க்கு விளக்கவுரை எழுதிய பெருமழைப்புலவர் பொ.வே.சோமசுந்தரனாரும் அம்பிகாபதிக்கோவைக்கு உரையெழுதிய வித்துவான் மீ.பொன்.இராமநாதன் செட்டியாரும் காமம் மிகுதியாவதால் உண்டான துன்பம் என்கின்றனர்.33 அத்துடன் பெருமழைப்புலவர் பொ.வே.சோமசுந்தரனாரும், முத்துவீரியத்திற்கு உரையெழுதிய திருநெல்வேலி திருப்பாற்கடனாதன் கவிராயரும்; வேட்கை மிகுதியால் கேளாதனவற்றையும் கேட்பன போல் விளித்துக் கூறும் மொழி என்றும் விளக்குகின்றனர்.34 மேற்சுட்டிய உரையாசிரியர்களின் விளக்கத்தைக் காணுங்கால் ‘படர்’ என்ற சொல்லுக்குத் துன்பம் என்று பொருள் கொண்டுள்ளமை தெளிவு.  
-  சங்க இலக்கியத்தில் தலைவி துன்புற்று அஃறிணைப் பொருட்களுடன் புலம்புவதாகப் பாடல்கள் உள்ளன.35 இரங்கற் பொருளுடையனவாதலால் நெய்தல் திணைப் பாடல்களாய் அமைகின்றன.  
- பதினெண்கீழ்க்கணக்கு நூல்களில் தலைவி தன் காமத்துன்பம் பற்றி அஃறிணைப் பொருட்களுடன் இரங்கும் நெய்தல்திணைப் பாடல்களே உள்ளன.36  
- மாணிக்கவாசகர் காமம் மிக்க கழிபடர் கிளவிக்கு உரியதாகப் புனைந்த செய்யுள் தலைவி காமமிகுதியால் ஆற்றவியலாது இரங்கி அஃறிணைப் பொருளோடு பேசுவதாக அமைகிறது. அம்பிகாபதிக்கோவையும், பாண்டிக்கோவையும் அவ்வாறே புனைந்துள்ளன.37  
- கோவை நூல்களை எழுதியோர் தத்தம் திறமைக்கு ஏற்ப காமம் கண்ணிய மரபுப் பாடல்களின் துறைகளைப் பெருக்கினர்.  
காமம் மிக்க கழிபடர் கிளவி என்ற துறையின் பொருள் போன்றே அமையும் பிற பல துறைகளும் கோவை நூல்களில் காணப்படுகின்றன.  
திருக்கோவையாரில் இரவுறு துயரம் கடலொடு சேர்த்திக் கூறாநிற்றல், கடலொடு வரவு கேட்டல், கடலொடு புலத்தல், தேர்வழி நோக்கிக் கடலொடு கூறல், விளக்கொடு வெறுத்தல் போன்ற துறைகளெல்லாம் தலைவி துன்புற்று அஃறிணைப் பொருட்களுடன் பேசுவனவே.38  
அம்பிகாபதிக்கோவையில் சிறைப்புறமாகத் தலைவி இரங்கல், நிலவின் மேல் வைத்துச் சொல்லியது, கடலொடு புலத்தல், ஆற்றொடு புலம்பல், குருகொடு புலம்பல், கிளியை நோக்கிக் கூறல் என்று பல தலைவி கூற்றுக் காமத்துன்பத் துறைகள் இடம் பெறுகின்றன.39  
பாண்டிக்கோவையிலும்; தன்னுட் கையாறெய்திடு கிளவி, கடலொடு கவலல், போன்ற துறைகள் தலைவி காமமிகுதியால் பாடுவனவே.40  
இதனால் கோவை நூல்களை எழுதியோர் தத்தம் திறமைக்கு ஏற்ப துறைகளைப் பெருக்கிக் கொண்டமை தெளிவு. இவை அனைத்தும் தொல்காப்பியர் சுட்டிய காமம் கண்ணிய மரபிற்குள் அடங்கிவிடுகின்றன.  


## கலம்பக நூல்களிலும் காமம் மிக்க கழிபடர் கிளவி இருகூறு படுகின்றது.  
  
- 1.ஆற்றாது இரங்கி அஃறிணைப் பொருட்களுடன் பேசும் பாடல்களாகவும்,  
- 2.சிறப்பச் சிந்தித்து அஃறிணைப் பொருட்களைத் தூதாக அனுப்பும் பாடல்களாகவும் உருப்பெற்று உள்ளன.  
  
  
நந்திக்கலம்பகத்தில் தலைவி சம்பங்கோழியுடனும், கடலுடனும், நிலவோடும் ஆற்றாது துன்புற்றுப் புலம்புகிறாள்.41 சிறப்பச் சிந்தித்துக் கிளியைத் தலைவியும், மேகத்தைத் தலைவனும் தூது விடுகின்றனர்.  
  
கச்சிக்கலம்பகத்தில் தலைவி துன்புற்று இரங்கும் பாடல்களும்43 வண்டு, கிளி, மேகம் முதலியவற்றைத் தூது செல்லச் சொல்லும் பாடல்களும்44 உள்ளன.  


## முத்தொள்ளாயிரத்திலும் காமம் மிக்க கழிபடர் கிளவி இருகூறு படுகிறது.  
- 1.தலைவி இரங்கும் பாடல்களும்45,  
- 2.நாரையைத் தூது விடும் பாடலும்46 உள்ளன.  
  
காமம் கண்ணிய மரபில் அமைந்த தனிப்பாடல் என்ற நிலை மாறி அவை பொருள்தொடர் நிலைப்பட்டுப்  பாடும் போக்கு பின்னர்த் தோன்றியது. தூது இலக்கியங்கள் நீண்ட பொருள் தொடர்நிலைச் செய்யுள்களாக முகிழ்த்தன. தமிழ் விடு தூது, அழகர் கிள்ளை விடு தூது, நெஞ்சு விடு தூது போன்ற நூல்கள் சிறப்பச் சிந்தித்துப் பாடும் போக்கினின்று தோன்றியவை.  


## முடிவுரை :  
தொல்காப்பியர் கூறும் காமம் கண்ணிய மரபு பரந்துபட்டது.  
சங்க காலத்தில் இன்பம் துன்பம் ஆகிய இரு நிலைக்களன்களிலும் இவை பாடப்பட்டுள்ளன.  
தலைவன்,தலைவி மட்டுமின்றித் தோழி, செவிலி, நற்றாய் போன்ற பாத்திரங்களின் கூற்றுகளாகவும்; சங்க காலம் முதல் கோவை நூல்கள் தோன்றிய காலம் வரை பாடப்பட்டன.  
காமம் மிக்க கழிபடர் கிளவி; காமம் கண்ணிய மரபின் ஒரு கூறாகும்.  
‘படர்’ என்ற சொல் சிந்தித்து என்ற பொருளில் முதலில் வழங்கியது.  
கோவை நூல்களில்; சிந்தித்துப் பேசும் போக்கில் அமைந்த தலைவன், தோழி கூற்றுப் பாடல்கள் வேறு பெயர் பெற்றன.  
‘படர்’ என்ற சொல் பின்னர் துன்பம் என்ற பொருளைக் குறிப்பதாயிற்று; அது நெய்தல் திணைக்கே உரிய துறையாகி; தலைவி கூற்றாகவே அமைந்தது.  
கோவை நூல்களை எழுதியோர் தத்தம் திறமைக்கு ஏற்ப இப்பொருளமைந்த துறைகளைப் பெருக்கினர்.  
கலம்பக நூல்களிலும், முத்தொள்ளாயிரத்திலும் இப்பாடுபொருள் இரங்கல், தூது என்று இரு கூறுபட்டுள்ளது. இரங்கல் பாடல்கள் துன்பத்தைக் கூறும் பாடல்கள். தூதுப் பாடல்கள் சிறப்பச் சிந்தித்துப் பாடப்பட்ட மரபைப் பின்பற்றின.. பின்னர் இப்பொருள் தொடர்நிலைப்பட்டு தூது இலக்கியம் உருவானது.  


## குறிப்புகள்  
1.	தொல்காப்பியம் - பொருளதிகாரம் - பொருளியல் - நூற்பா - 2  
2.	குறுந்தொகை - பா-2, 270 & திருக்கோவையார் - பா -11  
3.	அகநாநூறு - பா -7,170 & நற்றிணை -பா - 277, 70, 54 & ஐங்குறுநூறு - பா - 391 &  
குறுந்தொகை - பா -163 & கலித்தொகை - பா -118, 120.  
4.	குறுந்தொகை - பா - 2 & திருக்கோவையார் - பா -11  
5.	குறுந்தொகை - பா- 270 & திருக்கோவையார் - பா - 329, 348 &  
அம்பிகாபதிக்கோவை - பா - 323  
6.	குறுந்தொகை - பா -162 & அம்பிகாபதிக்கோவை -பா-322  
7.	நற்றிணை - பா - 102  
8.	அகநானூறு - பா - 398  
9.	நற்றிணை - பா - 70  
10.	குறுந்தொகை - பா - 163  
11.	ஐங்குறுநூறு - பா - 183  
12.	கலித்தொகை - பா - 120  
13.	மேற். - பா - 118  
14.	நற்றிணை - பா - 54  
15.	அகநானூறு - பா - 170  
16.	நற்றிணை - பா - 277  
17.	குறுந்தொகை - பா - 392  
18.	திருக்கோவையார் - பா - 145  
19.	மேற்.- பா - 171& பாண்டிக்கோவை - பா - 151  
20.	திருக்கோவையார் - பா - 173  
21.	ஐந்திணை எழுபது - பா - 64  
22.	ஐங்குறுநூறு - பா - 391& திருக்கோவையார் - பா - 253  
23.	அம்பிகாபதிக்கோவை - பா - 396  
24.	அகநானூறு - பா - 7  
25.	திருக்கோவையார் - பா - 240  
26.	அம்பிகாபதிக்கோவை - பா - 404  
27.	தொல்காப்பியம் - பொருளதிகாரம் - இளம்பூரணர் உரை - பக்.- 327 &  
நச்சினார்க்கினியர் உரை - பக்.- 281,282  
28.	இறையனார் அகப்பொருள் விளக்கம் - பக்.- 143,144 & தஞ்சைவாணன் கோவை-  
பக்.- 194,195  
29.	களவியற்காரிகை -பக்.- 105  
30.	நற்றிணை - பா - 70,102 & அகநானூறு - பா - 398  
31.	குறுந்தொகை - பா - 392  
32.	திருக்கோவையார் - பா - 145,171&173  
33.	திருக்கோவையார் - பக்.- 292, 29  & அம்பிகாபதிக்கோவை - பக்.- 174  
34.	முத்துவீரியம் - பக்.- 309  
35.	நற்றிணை - பா - 54,277 & குறுந்தொகை - பா - 163 & ஐங்குறுநூறு பா - 183&  
கலித்தொகை - பா - 118,120 & அகநானூறு - பா - 170  
36.	ஐந்திணை ஐம்பது - பா - 42 & ஐந்திணை எழுபது - பா - 64 & திணைமாலை  
நூற்றைம்பது - பா - 38  
37.	திருக்கோவையார் - பா - 174 & அம்பிகாபதிக்கோவை - பா - 289 & பாண்டிக்கோவை -  
பா - 237  
38.	திருக்கோவையார் - பா - 173, 179, 182, 183, 185 & 356  
39.	அம்பிகாபதிக்கோவை - பா - 248, 251, 291, 292, 294 & 297  
40.	பாண்டிக்கோவை - பா - 238 & 257  
41.	நந்திக்கலம்பகம் - பா.- 93, 103 & 111  
42.	மேற்.- பா - 7 & 10  
43.	கச்சிக்கலம்பகம் - பா. - 20, 65, 96 & 98  
44.	மேற். - பா - 17, 42 & 52  
45.	முத்தொள்ளாயிரம் - பா - 41, 50, 51, 52, 86, 102 & 103  


## துணைநூற்பட்டியல்  
[1]: அகநானூறு- தமிழ்ச்சங்கவெளியீடு- முதற்பதிப்பின் மறுபதிப்பு- 1968  
[2]: அகப்பொருள் விளக்கம்- கழகவெளியீடு- முதற்பதிப்பின் மறுபதிப்பு- 1973  
[3]: அம்பிகாபதிக்கோவை- கழகவெளியீடு- முதற்பதிப்பின் மறுபதிப்பு- 1968  
[4]: இறையனார் அகப்பொருள்- கழகவெளியீடு- முதற்பதிப்பின் மறுபதிப்பு-1976  
[5]: ஐங்குறுநூறு- கழகவெளியீடு- முதற்பதிப்பின் மறுபதிப்பு- 1966  
[6]: கச்சிக்கலம்பகம்- கழகவெளியீடு- முதற்பதிப்பின் மறுபதிப்பு-1964  
[7]: கலித்தொகை- கழகவெளியீடு 2ம் பதிப்பு- 1978  
[8]: குறுந்தொகை- கழகவெளியீடு- 5ம் பதிப்பு- 2000  
[9]: களவியல் காரிகை- கழகவெளியீடு- முதல் பதிப்பு- 1973  
[10]: தஞ்சைவாணன் கோவை- கழகவெளியீடு- முதல்பதிப்பின் மறுபதிப்பு-1972  
[11]: திருக்கோவையார்- கழகவெளியீடு- முதல் பதிப்பு- 1970  
[12]: தொல்காப்பியம்- பொருளதிகாரம்- நச்சினார்க்கினியர் உரை- கழக வெளியீடு- முதற்பதிப்பின் மறுபதிப்பு -1975  
[13]: தொல்காப்பியம்- பொருளதிகாரம்- இளம்பூரணம்- கழகவெளியீடு-[முதற்பதிப்பின் மறுபதிப்பு- 1977  
[14]: நந்திக்கலம்பகம்- கழகவெளியீடு- முதற்பதிப்பின் மறுபதிப்பு- 1976  
[15]: நற்றிணை- கழகவெளியீடு- 4ம் பதிப்பு- 1967  
[16]: முத்தொள்ளாயிரம்- கழக வெளியீடு  
[17]: முத்து வீரியம்- கழக வெளியீடு- முதல் பதிப்பு- 1972  
******************************************