---
categories: blog
title: வியாசர் ஒரு பகுத்தறிவுவாதி
sub_title: வியாசர் ஒரு பகுத்தறிவுவாதி
keywords: More, Tamil, Books
description: வியாசர் ஒரு பகுத்தறிவுவாதி
author: Tamilan
layout: Ruby
tags:
- கண்மணிகணேசன்
is_book: 1
permalink: kanmani_tamil_15_4
featured: /images/noolkal_96_6.png
order: 4
---


## வியாசர் ஒரு பகுத்தறிவுவாதி

அறக்கருத்துக்களைக் கூறும் சமய இலக்கியங்களுள் ஒன்று பகவத்கீதை. இந்நூலில் பதினெட்டு அத்தியாயங்கள் உள்ளன. நான்காவது அத்தியாயம் ஞானகர்ம சந்நியாச யோகம் ஆகும். இப்பகுதி வேள்வி என்றால் என்ன என்றும்; அதன் பல்வேறு வகைகள் எவை என்றும் எடுத்துக் காட்டுகிறது. இப்பகுதியில் உள்ள ஸ்லோகங்களில் பகுத்தறிவுக் கொள்கையின் வேர் ஓடி இருப்பதை அடையாளம் காண இயல்கிறது.

வரலாற்றுக்கு முற்பட்ட காலம் முதல் பாரதத்தில் வேள்வி செய்யும் வழக்கம் இருந்து வந்துள்ளது. நெருப்புக் கடவுள் மூலமாகத் தேவதைகளுக்கு அவிப்பலி சொரிந்து, மந்திரங்களை உச்சரித்து இறைவழிபாடு செய்யும் முறை இன்றும் வழக்கில் உள்ளது. ஆனால் வேள்விகளின் வகைகள் பற்றி பகவத் கீதை சொல்லும் விளக்கம்; வியாசரின் மனதில் ஊறிக்கிடந்த பகுத்தறிவுக் கொள்கையை எடுத்துக் காட்டுகிறது.

பலன்கருதாத தன்னலமற்ற கடமை செய்து வாழ்வதே தலையாய வேள்வி என்கிறார்(ஸ்லோ.- 33)

ஞானி என்பவன் தன்னலமற்றவன்; பலன் கருதாது கடமையைச் செய்பவன்; வெற்றியையும், தோல்வியையும் சமமாகப் பாவிப்பவன்; இன்பதுன்பத்தால் ஆட்கொள்ளப்படாதவன்; ஆசை, கோபம், வஞ்சனை, பொறாமை முதலிய பண்புகளினின்று விடுபட்டவன்; ஐம்பொறிகளையும் தன்வசப்படுத்தி இருப்பவன்; எல்லாக் கட்டுக்களினின்றும் விடுபட்ட இவனது தொழிலே தூய்மையானது. அத்தூய தொழிலே ஒரு பரிசுத்தமான வேள்வியாகும் என்கிறார் வியாசர்.( ஸ்லோ.- 19-23)

வேள்வி = தூய்மையான பணி என்பதை மீண்டும் மீண்டும் வலியுறுத்துகிறார்.(ஸ்லோ.- 32) மக்கள் தத்தம் ஆன்மாவையே படையலாக்கி வேள்வி செய்வது பற்றிக் குறிப்பிட்டுச் சொல்கிறார். இங்கு மனிதப் பிறவி ஒவ்வொன்றும் தத்தம் வாழ்க்கையையே படையலாக்கி வேள்வி செய்து கொண்டு வாழவேண்டும்(பா.- 25) என்ற கொள்கைக்கு வழி பிறக்கிறது.

மனதைக் கட்டுப்படுத்திச் சிறப்பான ஒழுக்கநெறியில் நிற்பது ஒருவகை வேள்வியாகும். இது ஐம்புலன்களும் தத்தமக்குரிய சிற்றின்பங்களை அனுபவிக்காது தியாகம் செய்து சரணாகதி ஆகும் முறையாகும்(ஸ்லோ.- 26). ஐம்புலக் கட்டுப்பாட்டின் மூலம் உயிரை நிவேதனமாக்கி வேள்வி செய்யலாம்(ஸ்லோ.- 27). இக்கொள்கையின்படி நோக்கினால் மண்ணாசை, பொன்னாசை, பெண்ணாசைகளை விட்டு; இருப்பதைக் கொண்டு சிறப்புடன் வாழும் இலக்கணம் பிறழாத எளியோர் வாழ்க்கை எல்லாம் வேள்வி என்று சொல்ல இயல்கிறது.

ஞானத்தை அர்ப்பணிப்பதும் வேள்வி என்கிறார் வியாசர். தம் தூய நூலுணர்வை; நூற்பயிற்சியால் பெற்ற மெய்யுணர்வை அர்ப்பணிப்பதும் வேள்வியே(ஸ்லோ.- 28). அறிவு அடிப்படையிலான வாழ்வுமுறையைத் தான் பகுத்தறிவுவாதிகள் வலியுறுத்துகின்றனர். அப்படியானால் வாழ்க்கை அனுபவங்களைச் சாரமாக வடித்தெடுத்து; சிற்றுரையாய்ப், பேருரையாய்ப் பயில்வார் முன்நிகழ்த்தி மதிப்பீட்டுக் கல்வி தரும் ஆசிரியர் வாழ்வெல்லாம் வேள்வி என்றல்லவா பொருள் கிடைக்கிறது.

தவத்திலும், விரதத்திலும் உறுதிகொண்டு யோகப்பயிற்சியில் தம்மை ஈடுபடுத்துவதும் ஒரு வகை வேள்வியாம். வெளிவிடும் மூச்சை உட்செல்லும் மூச்சினுள்ளும், உட்செல்லும் மூச்சை வெளிவிடும் மூச்சினுள்ளும் நிவேதனம் செய்து; பிராணாயாமத்தில் மூச்சை ஒத்திசையச் செய்வது இன்னொரு வகை (ஸ்லோ.-29-32)

நோன்பு முதலிய கட்டுப்பாடுகளை மேற்கொண்டு உணவை ஒழுங்கு- படுத்தும் பயிற்சி மற்றொரு வகை(ஸ்லோ.- 30-32). இப்பயிற்சி பாவங்கள் குறைய வழி வகுக்கும். இந்து, கிறித்தவம், இசுலாம் முதலிய மதங்களெல்லாம் நோன்பை வலியுறுத்துகின்றன. இன்றுவரை நடைமுறையிலும் கடைபிடிக்கப்பட்டு வருகின்றன. இந்நோன்புப் பயிற்சியை வேள்வி என்று சொல்லும் வியாசரிடம் பகுத்தறிவின் வித்து இருப்பதை உணரமுடிகிறது.

செல்வத்தை அர்ப்பணித்து சேவை செய்வது வேள்வியின் வகைகளில் ஒன்றாகிறது. இந்தக் கோணத்தில் நோக்கினால் சமுகசேவையில் இன்பம் காணும் சீர்திருத்தவாதியின் வாழ்க்கை வேள்வி என்றல்லவா பொருள்படுகிறது.

பாலும், தேனும், நெய்யும், பழமுமாக அபிஷேகம் செய்து ஆண்டவனை வழிபடும் சடங்குவழிச் சமயவாதிகள் ஒருபுறமிருக்க; இல்லாதார்மாட்டு இரக்கம் கொண்டு தானம் செய்வதன் மேன்மையை வலியுறுத்தும் பகுத்தறிவுப் பிரசங்கிகளின் குரலை உரத்துச் சொல்பவராகத் தானே வியாசர் காணப்படுகிறார்.

பாரதத்துப் பகுத்தறிவுவாதிகளின் முன்னோடியாகத் திகழ்கிறவர் வியாசர் என்றும் சொல்லலாம்.(1994ல் கல்லூரி ஆண்டு மலரில் வெளியிடப்பட்டது.)

சக

[அடுத்த பக்கம்](kanmani_tamil_15_5)