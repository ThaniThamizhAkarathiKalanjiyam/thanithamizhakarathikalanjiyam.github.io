---
categories: blog
title: அகநானூறு
sub_title: 235 பாலை
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_240
featured: /images/noolkal_96_6.png
order: 240
nool_publiser: இசையினி குழுமம்
---


## 235 பாலை

அம்ம வாழி, தோழி! பொருள் புரிந்து  
உள்ளார்கொல்லோ, காதலர்? உள்ளியும்,  
சிறந்த செய்தியின் மறந்தனர்கொல்லோ?  
பயன் நிலம் குழைய வீசி, பெயல் முனிந்து,  
விண்டு முன்னிய கொண்டல் மா மழை 5

மங்குல் அற்கமொடு பொங்குபு துளிப்ப,  
வாடையொடு நிவந்த ஆய் இதழ்த் தோன்றி  
சுடர் கொள் அகலின் சுருங்கு பிணி அவிழ,  
சுரி முகிழ் முசுண்டைப் பொதி அவிழ் வான் பூ  
விசும்பு அணி மீனின் பசும் புதல் அணிய, 10

களவன் மண் அளைச் செறிய, அகல் வயல்  
கிளை விரி கரும்பின் கணைக்கால் வான் பூ  
மாரி அம் குருகின் ஈரிய குரங்க,  
நனி கடுஞ் சிவப்பொடு நாமம் தோற்றி,  
பனி கடி கொண்ட பண்பு இல் வாடை 15

மருளின் மாலையொடு அருள் இன்றி நலிய,  
'நுதல் இறைகொண்ட அயல் அறி பசலையொடு  
தொல் நலம் சிதையச் சாஅய்,  
என்னள்கொல் அளியள்?' என்னாதோரே.

**தலைமகன் பிரிவின்கண் வேறுபட்ட தலைமகள்,  
ஆற்றாமை மீதூர, தோழிக்குச் சொல்லியது. - கழார்க்கீரன் எயிற்றியார்**

[அடுத்த பக்கம்](agananooru_241)