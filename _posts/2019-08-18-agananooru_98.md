---
categories: blog
title: அகநானூறு
sub_title: 093 பாலை
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_98
featured: /images/noolkal_96_6.png
order: 98
nool_publiser: இசையினி குழுமம்
---


## 093 பாலை

கேள் கேடு ஊன்றவும், கிளைஞர் ஆரவும்,  
கேள் அல் கேளிர் கெழீஇயினர் ஒழுகவும்,  
ஆள்வினைக்கு எதிரிய ஊக்கமொடு புகல் சிறந்து;  
ஆரங் கண்ணி அடுபோர்ச் சோழர்  
அறம் கெழு நல் அவை உறந்தை அன்ன 5

பெறல் அரு நன் கலம் எய்தி, நாடும்  
செயல் அருஞ் செய்வினை முற்றினம் ஆயின்;  
அரண் பல கடந்த, முரண் கொள் தானை,  
வாடா வேம்பின், வழுதி கூடல்  
நாள் அங்காடி நாறும் நறு நுதல் 10

நீள் இருங் கூந்தல் மாஅயோளொடு,  
வரை குயின்றன்ன வான் தோய் நெடு நகர்,  
நுரை முகந்தன்ன மென் பூஞ் சேக்கை  
நிவந்த பள்ளி, நெடுஞ் சுடர் விளக்கத்து,  
நலம் கேழ் ஆகம் பூண் வடுப் பொறிப்ப, 15

முயங்குகம் சென்மோ நெஞ்சே! வரி நுதல்  
வயம் திகழ்பு இழிதரும் வாய் புகு கடாஅத்து,  
மீளி மொய்ம்பொடு நிலன் எறியாக் குறுகி,  
ஆள் கோள் பிழையா, அஞ்சுவரு தடக் கை,  
கடும் பகட்டு யானை நெடுந் தேர்க் கோதை 20

திரு மா வியல் நகர்க் கருவூர் முன்துறை.  
தெண் நீர் உயர் கரைக் குவைஇய  
தண் ஆன்பொருநை மணலினும் பலவே.

**வினை முற்றி மீளலுறும் தலைமகன் இடைச்  
சுரத்துத் தன் நெஞ்சிற்குச் சொல்லியது. - கணக்காயனார் மகனார் நக்கீரனார்**

[அடுத்த பக்கம்](agananooru_99)