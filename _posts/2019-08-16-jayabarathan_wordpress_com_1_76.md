---
categories: blog
title: நெஞ்சின் அலைகள் 1
sub_title: 073 பிரபஞ்சத்தின் மகத்தான நூறு புதிர்கள். விரைவாகச் சுழன்ற பூர்வப் பூமியின் வேகம் எப்படிக் குறைந்தது ?
keywords: More, Tamil, Books
description: நெஞ்சின் அலைகள் 1
author: Tamilan
layout: Ruby
tags:
- ஜெயபாரதன் சி
is_book: 1
permalink: jayabarathan_wordpress_com_1_76
featured: /images/noolkal_96_6.png
order: 76
---


## 073 பிரபஞ்சத்தின் மகத்தான நூறு புதிர்கள். விரைவாகச் சுழன்ற பூர்வப் பூமியின் வேகம் எப்படிக் குறைந்தது ?

#

![](https://upload.wikimedia.org/wikipedia/commons/thumb/3/30/Globespin.gif/220px-Globespin.gif)

**சி. ஜெயபாரதன் B.E.(Hons) P.Eng (Nuclear) கனடா**

**http://www.youtube.com/watch?feature=player_detailpage &v=h3kB0Z4HdSo**

**http://www.youtube.com/watch?feature=player_detailpage &v=ye8bROSSq2g**

**http://www.youtube.com/watch?feature=player_detailpage &v=hahpE8b6fDI**

**http://www.youtube.com/watch?feature=player_detailpage &v=WGTBJHFNywI**

**http://www.space.com/14908-moon-evolved-video-guided-tour.html**

**http://www.space.com/14442-grail-mission-snaps-side-moon.html**

* * *

![Image result for Early Earth Spin on its side](https://i0.wp.com/www.davidreneke.com/wp-content/uploads/2016/11/System-580x325.jpg)

**பொங்கி வரும் பெருநிலவைப்**  
**புகழாத கலைஞர் இலர் !**  
**மங்கிப் போன**  
**கரி முகத்தில் கால் வைத்தார் !**  
**முழு நிலவுக்குத்**  
**தங்க முலாம் பூசுவது**  
**வெங்கதிர்ப் பரிதி !**  
**கடல் அலைகள் எழுப்பும் நிலவு !**  
**அச்சின்றி நகர்வது !**  
**அங்கிங் கெனாதபடி**  
**எங்கும் முகப் பருக்கள் ! பெருங்குழிகள் !**  
**சுற்றியும் சுழலாத பம்பரம் !**  
**ஒருமுகம் காட்டும் !**  
**மறுமுகம் மறைக்கும் !**  
**புவியை மோதிய முரண்கோள்**  
**நிலவை உருவாக்கும் !**  
**பூமியின் வேகம் குறைந்தது !**  
**புல்லினம், புழுவினம், புள்ளினம்**  
**மானிடம் தோன்றின !**  
**ஞாலச்** **சுழற்சி** **நின்று** **போனால்  
_*** காலப்_* **புரவி** **கால்** **முறியும்** _*  
**_*பிரளயம்** **எழும் !**

**+++++++++++++++++**

![early-earth-spin-altered](https://jayabarathan.files.wordpress.com/2016/11/early-earth-spin-altered.jpg?w=584&h=584)

**பூர்வப் பூமியின் பெருவேகம் எப்படிக் குறைந்தது ?**

பல்லாண்டுகளாக பழைய கணிப்புப்படி, நிலவு பூமிக்கு வெகு அருகில் இருந்ததாகவும், அப்போது பூமி தன்னச்சில் தன்னைச் சுற்ற 5 மணி நேரம் எடுத்ததாகவும் முடிவு செய்யப்பட்டது. இந்தக் கணிப்பின் மூலமே "பூதத் தாக்கல் நியதி" [The Giant Impact Theory] ஊகிப்பானது. அதன்படி பூர்வீகப் புவியை செவ்வாய்க் கோள் அளவு முரண்கோள் ஒன்று மோதி, விளைந்த துணுக்களால் நிலவு தோன்றியது என்னும் கோட்பாடு நிலையானது.

![Is Earth a Satellite to the Moon](https://jayabarathan.files.wordpress.com/2014/04/is-earth-a-satellite-to-the-moon.jpg?w=584)

பூமி - நிலவின் பண்டை வரலாற்றைப் புதிய கோட்பாடு கணினிப் போலி மாடலில் [Theoretical Computer Modelling] இட்டுப் பார்த்ததில், பூதத் தாக்குதலில் உருவான நமது துணைக்கோள் நிலவு, பூமியின் அச்சைப் பேரளவு சாய்த்து, சுழற்சியை வெகு விரைவாகச் சுற்றவிட்டுப் போனது என்று முடிவை உறுதியாக்கியது. பூதத் தாக்குதலுக்குப் பிறகு என்ன நேர்ந்தது என்பதைப் போலி கணினி மாடலில் [Computer Simulations] போட்டு ஆராய்ந்ததில், "பெரு உதை" [Big Whack] நிகழ்ச்சி பற்றி விளக்கம் கிடைத்தது. அதாவது பிள்ளை நிலாவின் [இளம் நிலவு] சுற்றுவீதி [Orbit] சிறிது சிறிதாய்ப் பெரிதானது. பூமியின் சுழற்சி வேகம் பேரளவில் குறைந்து, சரிந்த அச்சு **மட்டச் சுற்றுவீதிக்கு [Ecliptic]** ஒப்பிச் சற்று நேராகத் தற்போதைய [23.5 டிகிரி] நிலைக்குப் படிப்படியாக மாறியது. மேலும் போலிக் கணினி மாடல்களில், பெரிய துணைக்கோள் கொண்ட அண்டக் கோள்களில், மிதமான காலநிலையும், உயிரின வசிப்பும் வாய்க்க வசதி இருக்குமா என்ற வினாவுக்கும் விடை காண முடியும்.

![](https://upload.wikimedia.org/wikipedia/commons/6/61/AxialTiltObliquity.png)

பத்தொன்பதாம் நூற்றாண்டு முதலாக, விஞ்ஞானிகள் பூமியை விட்டு [ஆண்டுக்கு 1.5″ வீதம்] நிலவு மிகமிக மெதுவாக அப்பால் செல்கிறது என்றும், பூமியின் சுழற்சி அதே சமயம் வேகம் குறைந்து வருகிறது என்றும் அறிந்திருந்தார்கள். காரணம், நிலவு உண்டாக்கும் பேரலைகளின் சக்தி கடற்கரைகளைத் தொடும்போது, மெதுவாய் வலுவிழந்து விரைய மாகிறது. இந்த சக்தி, பூமியின் சுழற்சித் தணிவிலிருந்துதான் வந்திருக்க முடியும். அதாவது பூமியின் சுழற்சி மெதுவாகி 5 மணிநேர நாள் நீண்டு, நீண்டு தற்போதைய 24 மணிநேர நாளாய் நீண்டுவிட்டது.

இந்தக் கணினி போலி மாடல்களில் சில முக்கிய பௌதிக நிகழ்ச்சிகள் எடுத்தாளப் படாமல் இருக்கலாம். நான்கு ஆண்டுகளுக்கு முன்பு [2012] காலிஃபோர்னியா பல்கலைக் கழகத்தைச் சேர்ந்த குக் & ஸாரா ஸ்டீவார்ட் [Cuk & Sara Stewart] ஆகியோர் விஞ்ஞான இதழில் ஓர் விளக்கவுரையை வெளியிட்டார். அதன்படி பூதத் தாக்குக்கு முன்பு, பூமி வெகு, வெகு வேகமாய்ச் சுமார் 2 மணிநேர நாளில் சுற்றியதாக அறிவிப்பு இருந்தது.

![Protoplanet Impact](https://jayabarathan.files.wordpress.com/2014/04/protoplanet-impact.jpg?w=584)

“பிண்டங்கள் பிளந்து விழுகின்றன, நடுமையம் தாங்க முடியாமல்.” _*_ *

**வில்லியம் பட்லர் ஈட்ஸ், ஐரிஸ் கவிஞர் (1865-1939)**

நம்மால் எட்டிப் பிடிக்க இயலாதபடி அல்லது நாம் கண்டுபிடிக்க முடியாதபடி எந்த ஒரு பொருளும் நம்மிடமிருந்து நீக்கப்பட வில்லை.

**டெஸ்கார்டிஸ், பிரெஞ்ச் கணித மேதை (1596-1650)**

காலாக்ஸியிலும், பால்மய வீதியிலும் விண்மீன்கள் தூள்களாய்ச் சிந்திக் கிடக்கின்றன.

**மில்டன், ஆங்கிலக் கவிஞன் “இழந்த சொர்க்கலோகம்” (1608-1674)**

இருள்வெளியின் திமிங்கலப் பற்கள் அப்படியே அதை விழுங்கிவிடும்.

**வில்லியம் ஷேக்ஸ்பியர் ஆங்கில நாடக மேதை (1564-1616)**

![Fig 1 The Theia Planet Theory](https://jayabarathan.files.wordpress.com/2014/04/fig-1-the-theia-planet-theory.jpg?w=584)

**நமது பூமிக்கு நிலவு தோன்றி எத்தனை மில்லியன் ஆண்டுகள் ஆகின்றன ?**

பரிதி மண்டலம் தோன்றி சுமார் 95 மில்லியன் ஆண்டுகட்குப் பிறகு ஏற்பட்ட ஓர் அண்டக்கோள் மோதலில் நமது பூமியின் நிலவு உருவானது என்று 2014 ஏப்ரல் 2 ஆம் தேதி வெளிவந்த “இயற்கை இதழில்” [Nature Journal] அண்டக்கோள் விஞ்ஞானிகள் அறிவித்துள்ளார். இந்த புதிய தகவல் தெரிவிப்பது என்ன வென்றால், 4.470 பில்லியன் ஆண்டுகட்கு முன்பு நமது பூர்வப் புவியோடு [Proto-Earth] செவ்வாய்க் கோள் வடிவத்தில், ஓர் அண்டம் மோதிச் சிதறிய தூசித் துணுக்குகளே நிலவாக உருண்டு திரண்டது என்று தெரிகின்றது. இந்தக் கால ஆண்டு கணிப்பு எண்ணிகையில் 32 மில்லியன் ஆண்டுகள் குறைந்தோ, கூடியோ இருக்கலாம். சூரிய மண்டலம் சுமார் 4.567 பில்லியன் ஆண்டுகட்கு முன்பு உண்டாகி உள்ளது என்பது இப்போதைய துல்லிய மதிப்பீடு. பூதளத்தில் கண்டெடுத்த பூர்வீக விண்கற்கள் மாதிரிகளின் [Oldest Meteorites] வயதை வைத்து அந்த மதிப்பீடு செய்யப்பட்டு உள்ளது. பூமியானது சூரியன் தோன்றிய முதல் 150 மில்லியன் ஆண்டுகளில் உருவாகி இருக்க வேண்டும் என்ற கருத்தும் வெளியானது..

![Moon birth Era](https://jayabarathan.files.wordpress.com/2014/04/moon-birth-era.jpg?w=584)

இந்த மோத நிகழ்ச்சியில் நிலவு தோன்றியதுடன், நமது பூமியின் இறுதி வடிவமும் முடிவானது என்றும் புதிதாக அறிவிக்கிறார். அப்போது பூமியின் உட்கருவில் உள்ள திரவ உலோகங்கள் பெருங்கனல் தள நிலையை விட்டு மையத்துக்குச் சுருங்கின. முன்கூறிய மதிப்பீட்டு அறிவிப்பில் பரிதி மண்டலம் தோன்றிய (30 -200) மில்லியன் ஆண்டுகட்குப் பிறகு நிலவு உருவானது என்பது நிலவி வந்தது. அந்தக் கால மதிப்பீடுகள் யாவும், பூமியில் கதிர்வீசிக் காணப்படும் பாறைத் தாதுக்களின் மூலகக் கதிரியக்கத் தேய்வு [Radioactive Decay of unstable Elements] வீதத்தைக் கணக்கிட்டு விஞ்ஞானிகள் கணித்தவையே.

2014 ஏப்ரல் 2 ஆம் தேதி இயற்கை விஞ்ஞான இதழில் வெளியான புதிய முறை வேறானது. அந்த முடிவு ஃபிரான்ஸ், ஜெர்மனி, அமெரிக்க விண்கோள் விஞ்ஞானிகள் [Planetary Scientists] தயாரித்த “கணனிப் போலி மாடல்” [Computer Simulation Model] மூலம் அறிந்தவையே. அந்தக் கணனி மாடல் பூர்வீகச் சூரிய குடும்பத்தில் எப்படித் தூசி, துணுக்குப் பாறைகள் சேர்ந்து திரண்டு “சிசுக்கருக் கோள்கள் ” [Planetesimals] ஆயின என்று ஆராயப் பட்டன. இவையே பின்னர் நாமறிந்த புதன், வெள்ளி, புவி, செவ்வாய், நிலவுச் சிசுக் கோள்களாய்த் [Planetary Embryos] உருண்டு திரண்டன. ஒவ்வோர் கோள் மோதலிலும் படிமானப் பிண்டத் துணுக்குகள் சேர்ந்து தாக்கப் பட்ட கோளின் வடிவம் பெருத்தது. பூமியைப் பொருத்த வரையில் நிலவு மோதச் சிறலில் மொத்த நிலவு நிறையில் 0.5% அளவுப் படிமானம் சேர்ந்துள்ளது. அந்த சான்று முறைகள் மூலம் நமது புவிக்கோள் உருவாக 95 மில்லியன் ஆண்டுகள் ஆயின என்றும், சூரிய மண்டலத்தில் நீர்க்கோள் பூமியே உருவாக நீண்ட காலம் ஆனது என்றும் விஞ்ஞானி அலெக்ஸாண்ரோ மார்பிடெல்லி கூறுகிறார்.

![Earth Moon comparision](https://jayabarathan.files.wordpress.com/2014/04/earth-moon-comparision1.jpg?w=584)

**சூரிய மண்டலத்தில் நூதனப் புதிரான நீர்மயப் பூகோளம்**

பிரபஞ்சக் காலாக்ஸிகளில் நாமறிந்த பால்மய வீதியின் பரிதி மண்டலத்தில் நாம் வசிக்கும் ஒரே ஒரு கோளில்தான் நூதனமாகப் பேரளவில் நீர்மயம் திரவ வடிவிலும், திடவ உருவிலும், ஆவியாகவும் (Liquid, Solid & Vapour) பல கோடி ஆண்டுகள் நீடித்து வருகிறது. அதிலும் விந்தையாகப் பூமியின் பிரம்மாண்டன கடற்குழி எப்படி நீர்மயமாக நிரம்பியது என்பது புதிர்களில் ஒரு புதிராக உள்ளது ! அந்தக் கடல்நீர் எப்படி உப்புக் கலவை நீராகி உயிரினங்கள் எப்படித் தோன்றின என்பது மேலும் புதிராக உள்ளது ! பல மாதிரிச் சான்றுகளில் ஒத்திருக்கும் துணைக்கோள் நிலவு பூமியின் சேயாகக் கருதப் படுகிறது ! ஆனால் வாயு மண்டலமும், நீர் வளமும் தாய்க்கோளில் பெருவாரியாக இருக்கச் சேய்க் கோளில் ஏனப்படி இல்லாமல் போயின என்பதும் வியப்பாக இருக்கிறது ! பூமிக்கு ஒரே முகத்தை மட்டும் மில்லியன் ஆண்டுகளாய்க் காட்டிச் சுற்றிவரும் துணைக்கோள் நிலவு எப்படித் தோன்றியது என்பது உறுதியாக அறியப் பாடாமல் இன்னும் புதிரான ஒரு சிந்தனைக் கோட்பாடாகத்தான் உள்ளது.

சூரிய மண்டலத்தில் உள்வட்டக் கோள்களான புதன், வெள்ளி, பூமி (நிலவு), செவ்வாய் ஆகிய நான்கு கோள்களும் திடப் பிண்டம் (Solid Matter) கொண்டவை. பூமியில் மட்டும் திடப் பிண்டமும் பெருவாரிக் கடல் நீரும் உள்ளன. ஆனால் வெளிவட்டக் கோள்களான வியாழன், சனி, யுரேனஸ், நெப்டியூன் ஆகிய நான்கும் ஏன் வாயுக் கோள்கள் ஆயின ? திடக்கோள்கள் பரிதியின் மூர்க்க ஈர்ப்பு விசையால் இழுக்கப்பட்டு நெருக்கமான நீள்வட்ட வீதியில் சுற்றுகின்றன. அதே சமயத்தில் வெளிவட்ட வாயுக் கோள்கள் உள்வட்டக் கோள்களுக்கு அப்பால் வெகு தொலைவில் சுற்றி வருகின்றன.

![Moon formation](https://jayabarathan.files.wordpress.com/2014/04/moon-formation.jpg?w=584)

**அப்பொல்லோ பயணத்தில் கிடைத்த ஒப்பில்லா மாதிரிப் பாறைகள்**

பரிதியின் உள்வட்டக் கோள்களில் புதனுக்கும், வெள்ளிக்கும் துணைக்கோள் எதுவும் இல்லை. செவ்வாய்க் கோளுக்கு உருளைக் கிழங்கு போல் இரண்டு சிறிய துணைக் கோள்கள். பூமிக்கு ஒரு துணைக்கோள். வெளிவட்டத்தில் உள்ள வியாழனுக்கு 63 நிலவுகள், சனிக்கு 62 நிலவுகள், யுரேனசுக்கு 27 நிலவுகள், நெப்டியூனுக்கு 13 நிலவுகள் இருப்பது வியப்பாக உள்ளன. பல ஆண்டுக் காலமாக வானியல் விஞ்ஞானிகள் பூமியும் சந்திரனும் தனித்தனியாகத் தோன்றிப் பிறகு ஈர்ப்பு மண்டலத்தில் சேர்ந்து கொண்டவை என்று கருதினார்கள். அதைக் “கூட்டுச் சேகரிப்பு” முறை (Co-Accretion) என்று வானியல் விஞ்ஞானிகள் குறிப்பிடுவர். கூட்டுச் சேகரிப்பு முறையில் உருவாகும் ஓர் அண்டம் அருகில் பரவிய பிண்டத் துணுக்குகளை ஈர்ப்பு விசையால் தன்வசம் இழுத்து உடல் பெருத்து ஈர்ப்பாற்றலும் மிகையாக்கிக் கொள்வது. இழுப்பு நியதி (Capture Theory) நிலவு உண்டான பிறகு, பூமி நோக்கி வந்து புவியீர்ப்பு மண்டலத்தில் இழுக்கப் பட்டுச் சுற்றி வருவதாகச் சொல்கிறது. பிளவுக் கோட்பாடு (Fission Theory) சொல்கிறது: பரிதி மண்டலத்தில் தோன்றிய இளம்பருவக் காலத்தில் பூமி அரைத் திரவ நிலையில் (Semi-fluid State) இருந்து பிளவு ஏற்பட்டு சிறு கோளொன்று நிலவாகப் பிரிந்து பூமியைச் சுற்றியது. அடுத்தது “குளிர்த்திண்மை விதி” (Condensation Theory) எனப்படுவது. அந்த முறையில் பரிதி மண்டலக் கோள்கள் உண்டான “நிபுளாவிலிருந்து” (Nebula) தனித்தனியாக உருவாகிய இரண்டு கோள்களாக பூமியும், நிலவும் அனுமானிக்கப் படுகின்றன.

1969-1970 ஆண்டுகளில் நிலவுக்குப் பயணம் செய்த பல்வேறு அப்பொல்லோ குறிப்பணிகளில் (Apollo Moon Missions) வானியல் விமானிகள் கொண்டுவந்த இரசாயன மாதிரிகள் நமது துணைக்கோள் நிலவைப் பற்றி மகத்தானப் புதுமைகளை வெளியிட்டன. நிலாப் பாறைகளின் மாதிரிகளில் பூமியில் கிடைக்கும் “ஆக்ஸிஜென் ஏகமூலப் பொருட்கள்” (Oxygen Isotope Materials) போல் காணப் பட்டன. அதாவது பூமியும், நிலவும் பரிதி மண்டலத்தின் ஒரே அரங்கப் பகுதியில் (Same Region of the Solar System) தோன்றையவை என்று நிரூபித்தன ! அத்துடன் நிலவிலும் பூமியைப் போல் உச்ச உஷ்ணத்தில் உருகும் ஆவியியல் மூலகங்கள் (Volatile Elemets that melt at high Temperatures) எதுவும் கிடையாது ! அவை இரண்டும் ஆதி காலத்தில் அதி உச்சநிலை உஷ்ணத்தில் வடிவானவை என்பது தெரிய வருகின்றன.

![](https://i2.wp.com/www.thinnai.com/photos/2008/02/sc40802711d.jpg)

வானியல் விஞ்ஞானிகள் நிலவின் இரசாயன மாதிரிகள் பூகோளத்தின் மேற்தளத் தட்டைப் போல் (Earth’s Mantle) ஒத்திருப்பதைக் கண்டறிந்தார்கள். ஆனால் தோன்றிய போது பூமியின் மேற்தளத் தட்டு மிகத் திண்மையான உலோகத்திலிருந்து உண்டானது. தனித்துத் தோன்றிய நிலாவிலே எப்படி பூமியை ஒத்த உலோகவியல் தட்டுப் பொருட்களைக் கொண்டிருக்க முடியும் என்னும் கேள்வி எழுகிறது ! அப்பொல்லோ-11 வானியல் விமானிகள் கொண்டுவந்த வெள்ளைக் கூழாங்கற்களில் நூதனப் பாறை “அநார்த்தோசைட்” (Anorthosite) இருந்தது. அப்பாறையில் பூமியில் தென்படும் சோடியம், கால்சியம் அலுமினியம் சிலிகேட் (Sodium & Calcium Aluminiuam Silicates) தாதுக்கள் இருந்தன.

**நிலவு தோன்றியதை முடிவு செய்ய மூன்று நிபந்தனைகள்**

நிலவு எப்படி உண்டானது என்ற கேள்விக்குப் பதில் கூறும் எந்தக் கோட்பாடும் கீழ்க்காணும் மூன்று நிபந்தனை மெய்ப்பாடுகளைப் பூர்த்தி செய்ய வேண்டும் :

1\. நிலவின் கீழான பிண்டத் திணிவு [(Moon’s Density 3.3 gram/c.c) (Earth’s Density 5.5 gram/c.c)] கூறுவது என்ன வென்றால், நிலவின் இரும்பு உட்கரு (Iron Core) பூமியை போல் கனமான தில்லை என்னும் கருத்து.

2\. நிலவின் பாறைகளில் நீரைப் போல் ஆவியாகும் பொருட்கள் (Volatile Substances) இல்லை. அதாவது பூமியை விடப் பேரளவில் சூடாக்கப்பட்ட தளத்தைப் பெற்றுள்ளது நிலவு (Baking of Lunar Surface).

3\. பூமியிலும் நிலவிலும் காணப்படும் ஆக்ஸிஜென் ஏகமூலத் தாதுக்கள் ஒரே ஒப்புமை வீதத்தில் இயற்கையாகப் படிந்துள்ளன (Relative Abundane of Oxygen Isotopes). அதாவது பரிதி மண்டலத்தில் ஒரே தூரப் பகுதியில் பூமியும், நிலவும் உண்டாகி உள்ளன.

![](https://i2.wp.com/www.thinnai.com/photos/2008/02/sc40802712.jpg)

**நிலவு எப்படி தோன்றியது என்பதற்குக் கூறப்படும் கோட்பாடுகள்**

பூமியின் இரட்டைக் கோள்போல் காணப்படும் நிலவு எப்படிப் பிறந்தது என்பதை விளக்க வானியல் விஞ்ஞானிகள் நான்குவிதக் கோட்பாடுகளை அனுமானம் செய்கிறார். முதல் மூன்று நியதிகளில் ஓரளவு மெய்ப்பாடுகள் இருந்தாலும், நான்காவது “பூதத் தாக்கு நியதியே” (The Giant Impact Theory) பெரும்பான்மை விஞ்ஞானிகளால் ஏற்றுக் கொள்ளப்பட்டுள்ளது.

**1\. பிளவு நியதி (The Fission Theory)**

இந்தக் கோட்பாட்டின்படி நிலவு ஒரு காலத்தில் பூமியின் ஒரு பகுதியாக ஒட்டியிருந்து பிறகு சூரிய மண்டலத்தின் துவக்க காலத்தில் எப்படியோ பிளந்து தனியாகப் பிரிந்தது என்று கருதப் படுகிறது. தற்போதுள்ள மாபெரும் பசிபிக் கடற்குழியே நிலவுக்குப் பூர்வீக இருப்பிடமாக இருந்திருக்க வேண்டு மென்று யூகிக்கப் படுகிறது ! அந்தப் பகுதியி லிருந்துதான் நிலவு பிரிந்து வந்திருக்க வேண்டும் என்பது ஒரு சித்தாந்தக் கருத்து. இதற்கு ஒரு காரணம். பூமியின் மேற்தளத் தட்டு (Earth’s Mantle) நிலவின் தளப்பகுதி இரசாயனப் பொருட்களை ஒத்துள்ளது. வேகமாகச் சுழலும் பூமியே, சுழல்வீச்சு விசையால் பிரிந்து போன சிறு கோளை வெளியே தள்ளிச் சுற்ற வைத்திருக்கும். அந்தக் கோட்பாடை மெய்யாக எடுத்துக் கொண்டால் பூமியிலும் நிலவிலும் ஏதாவது ஒத்திருக்கும் “பூர்வப் படிவச் சான்றுகள்” (Fossil Evidences) கிடைத்திருக்க வேண்டுமல்லவா ? ஆனால் அத்தகைய நிரூபணச் சான்றுகள் அப்பொல்லோ பயண விமானிகளுக்கு கிடைக்க வில்லை. மேலும் நிலவில் காணப்படும் பெரும் சூட்டுப் பொருட்கள் (Baked Rock Substances) எப்படி வந்தன என்பதற்கு இதில் விளக்கம் காண முடிவதில்லை.

![The big impact](https://jayabarathan.files.wordpress.com/2014/04/the-big-impact.jpg?w=584)

**2\. கைப்பற்று நியதி (The Capture Theory)**

இந்தக் கோட்பாடு மூலம் அறிவது: நிலவு சூரிய மண்டலத்தில் முதலில் வேறெங்கோ தோன்றியது என்றும், பின்னால் அதைப் பூமியின் ஈர்ப்பு விசை இழுத்துக் கொண்டது என்றும் அனுமானம் செய்யப் படுகிறது. நிலவில் காணப்படும் வெவ்வேறு விதமான இரசாயனப் பொருட்களுக்கு இவ்விதி உதவினாலும் பூகோள ஈர்ப்பில் கவரப்பட்டு, நிலவு சுற்றும் நீள் வட்டவீதிக்கு வந்தது என்பதை விளக்க முடியாவில்லை. காரணம் பூமியை நோக்கி இழுக்கப்படும் நிலவைக் கட்டுப்படுத்தி மெதுவாக்கும் ஓர் எதிர்ப்பு உந்தாற்றல் எதுவும் இல்லாமல் அப்படிச் செய்ய முடியாது என்று விஞ்ஞானிகள் எண்ணுகிறார். மேலும் நிலவில் காணப்படும் பெரும் சூட்டுப் பொருட்கள் (Baked Rock Substances) எப்படி வந்தன என்பதற்கு இதில் விளக்கம் காண முடிவதில்லை.

**3\. குளிர்த்திண்மை நியதி (The Condensation Theory)**

சூரிய மண்டலத்தை உருவாக்கிய மூல “நிபுளாவிலிருந்து” (Nebula) பூமியும், நிலவும் தனித்தனியாகத் தோன்றியவை என்றும் நிலவு பூமியைச் சுற்றும் கோண வட்டவீதியில் தள்ளப்பட்டது என்றும் இந்தக் கோட்பாடு அனுமானம் செய்கிறது ! அந்தக் கோட்பாடு மெய்யென்றால் அவை இரண்டுக்கும் ஏறக்குறைய ஒரே அளவு திணிவுள்ள “கன உலோக உட்கரு” (Same Dense Iron Core) அமைய வில்லை யென்னும் முரண்பாடு உண்டாகுகிறது. அத்துடன் அவை இரண்டும் ஒரே மாதிரி உட்பொருட்கள் (Composition of Materials) கொண்டிருக்க வில்லை. மேலும் நிலவில் காணப்படும் பெரும் சூட்டுப் பொருட்கள் (Baked Rock Substances) எப்படி வந்தன என்பதற்கு இதில் விளக்கம் காண முடிவதில்லை.

**4\. பூதத் தாக்கு நியதி அல்லது விலக்கு வளைய நியதி** **(The Giant Impact Theory or The Ejected Ring Theory)**

பெரும்பான்மையான வானியல் விஞ்ஞானிகள் தற்போது ஏற்றுக் கொண்டை கோட்பாடு இது. இந்தக் கொள்கையின்படி செவ்வாய்க் கோள் அளவான குட்டிக் கோள் ஒன்று, சூரிய மண்டலம் உண்டான இளம்பருவத்தில் பூமியைத் தாக்கியதாகவும், மோதலின் விளைவில் இரண்டு கோள்களின் மேற்தளத் தட்டுப் பொருட்கள் பேரளவில் எறியப்பட்டன வென்று அனுமானம் செய்கிறது. சிதறிய துணுக்குகள் ஒன்றுடன் ஒன்று சேர்ந்து. நிலவாக உருண்டு திரண்டு பூமியைச் சுற்றும் ஒரு கோளானது. மோதலில் எழுந்த கனல் வெப்பத்தால் நிலவின் பாறைகள் சூடாக்கப் பட்டன ! நிலாவின் பெரும்பகுதி ஏன் பாறைக் குன்றாக உள்ளது, அக்குன்றுகள் எப்படிக் கடுமையாகச் சூடாக்கப்பட்டன என்னும் கேள்விகளுக்கு விளக்கம் தருகிறது இந்தக் கோட்பாடு. சூரிய மண்டலம் உருவான பிறகு இத்தகைய மோதல்கள் பெருமளவில் நேர்ந்ததற்குச் சான்றுகள் கிடைக்கின்றன.

![](https://i2.wp.com/www.thinnai.com/photos/2008/02/sc40802717.jpg)

**உறுதி செய்யப்பட்ட முடிவான நிலவுத் தோற்ற நியதி**

1970 ஆண்டுக் காலங்களில் நிலவுத் தோற்றத்தை விளக்க வானியல் விஞ்ஞானிகள் முடிவான பூதத் தாக்கு நியதியை (The Giant Impact Theory) அரங்கேற்றினார்கள். பூமி மீது மோதிய சிறிய கோள் முட்டிய போது, “கோண-மையத் தாக்குதலில்” (Off-center Impact) மோதியதாக அனுமானிக்கப் படுகிறது. அத்தகைய மோதல் இளமைப் பருவப் பூமிக்கு விரைவான துவக்கச் சுழற்சியை (Fast Inititial Spin) அளித்திருக்க முடியும் என்றும், எறியப்பட்ட துண்டம் நிலவாக வடிவம் பெற்றுச் சுற்றியிருக்க வேண்டும் என்றும் கருதப் படுகிறது. அத்துடன் மோதலில் விளைந்த வெப்பசக்தி நிலவின் பாறைப் பொருட்களைச் சூடேற்ற ஏதுவாக உதவியிருக்கும் என்று நம்பச் செய்கிறது. ஏறக்குறைய அடுத்த பத்தாண்டுகளாக “பூதத் தாக்கு நியதியை” விஞ்ஞானிகள் நம்பாமல் இருந்தனர். 1984 இல் நடந்த ஒரு கூட்டுக் கருத்தரங்கில் எல்லா நியதிகளும் விவாதிக்கப்பட்டு, முடிவில் பெரும்பான்மையான எண்ணிக்கையில் பூதத் தாக்கு நியதி பலரால் ஒப்புக்கொள்ளப் பட்டது.

50 மில்லியன் ஆண்டு வயதாகிப் பூமி தவழ்ந்து வளரும் பருவத்தில் உடல் முறுக்கேறாது கனிந்த நிலையில் உள்ள போது அத்தகைய பூத மோதல் நிகழ்ந்திருக்க முடியுமென்று நம்ப இடமிருக்கிறது ! அதை நிரூபித்துக் காட்ட அமெரிக்காவில் போல்டர், கொலராடோ தென்மேற்கு ஆய்வுக் கூடத்தில் ராபின் கானூப் (Robin Canup, Southwest Research Institute), என்பவரும் காலி·போர்னியா பல்கலைக் கழகத்தின் எரிக் ஆஸ்ஃபாக் (Erik Asphaug) என்பவரும் ஒரு புதிய “கணினி போலிப் படைப்பை” (Computer Simulation) வெற்றிகரமாகச் செய்தார்கள்.

![](https://i0.wp.com/www.thinnai.com/photos/2008/02/sc40802716.jpg)

[தொடரும்]

தகவல்:

Picture Credits: NASA, JPL; National Geographic; Time Magazine, Astronomy Magazine.

1\. Our Universe – National Geographic Picture Atlas By: Roy A. Gallant (1986)  
2\. 50 Greatest Mysteries of the Universe – How Did the Moon form ? (Aug 21, 2007)  
3\. Astronomy Facts File Dictionary (1986)  
4\. The Practical Astronomer By Brian Jones & Stephen Edberg (1990)  
5\. National Geographic – Invaders from Space – Meteorites (Sep 1986)  
6\. Cosmos By Carl Sagan (1980)  
7\. Dictionary of Science – Webster’s New world (1998)  
8\. Physics for Poets By : Robert March (1983)  
9\. Atlas of the Skies (2005)  
10 Universe Sixth Edition By: Roger Freedman & William Kaufmann III (2002)11 Wikipedia – Inner Structure of the Moon (January 31, 2008)

10 (a). http://physicsforme.com/2011/09/19/how-common-are-earth-moon-planetary-systems/ [September 19, 2011]

11\. http://en.wikipedia.org/wiki/Protoplanet [December 23, 2013]  
12\. http://www.space.com/55-earths-moon-formation-composition-and-orbit.html [June 21, 2013]  
13\. http://www.space.com/25320-moon-evolution-photo-timeline-gallery.html [April 2, 2014]  
14\. http://www.space.com/25322-moon-formation-wild-theories.html [April 2, 2014]  
15\. http://en.wikipedia.org/wiki/Moon [April 11, 2014]  
16.http://www.ndtv.com/article/world/scientists-date-moon-at-4-47-billion-years-5037041[April 2, 2014]

17\. http://spaceplace.nasa.gov/review/dr-marc-earth/earth-rotation.html

18\. http://www.dailygalaxy.com/my_weblog/2016/10/the-planet-that-collided-with-early-earth-creating-the-moon-caused-it-to-spin-on-its-side.html? [October 31, 2016]

19\. http://howldb.com/p/1-november-2016-did-early-earth-spin-on-its-side-news-astronomy-now-online-1o0hmo [November 1, 2016]

20\. https://en.wikipedia.org/wiki/Earth%27s_rotation [November 4, 2016]

* * *

S. Jayabarathan [jayabarathans@gmail.com [ November 4, 2016] [R-3]

[அடுத்த பக்கம்](jayabarathan_wordpress_com_1_77)