---
categories: blog
title: பாரதிதாசன்  படைப்புகளில் நிலவும் புரட்சியும்  
sub_title: அமுதவல்லியும் புரட்சியும்
keywords: More, Tamil, Books
description: பாரதிதாசன்  படைப்புகளில் நிலவும் புரட்சியும்  
author: Tamilan
layout: Ruby
tags:
- கண்மணிகணேசன்
is_book: 1
permalink: kanmani_tamil_14_8
featured: /images/noolkal_96_6.png
order: 8
---


## அமுதவல்லியும் புரட்சியும்

புரட்சிக்கவியின் கதைத்தலைவி அமுதவல்லியைப் பற்றிக் கதைத்தலைவன் உதாரன் குறிப்பிடும் போது,

> "பழகும் இருட்டினில் நானிருந்தேன்  
>  பால்நிலவு ஆயிரம் போல்- அவள்  
>  அழகு வெளிச்சம் அடித்ததென் மேல்"

(பாரதிதாசன் கவிதைகள்- ப.- 30) என்கிறான்.

மகள் அமுதவல்லிக்கும், கவிஞன் உதாரனுக்கும் இடையில் காதல் அரும்பியதை அறிந்த மன்னன் உதாரனுக்குச் சிரச்சேதம் என்ற தண்டனையை விதிக்கிறான். அங்கு மன்னனை எதிர்த்துச் செயலாற்றுபவளாக அமுதவல்லி திகழ்கிறாள். இருவர் கொண்ட காதலுக்குத் தண்டனை விதிப்பது என்றால் இருவருக்கும் அளிக்க வேண்டும் என்று வாதிடுகிறாள். குல உயர்வு தாழ்வு காரணமாக இருவர்க்குமிடையே திரையிட்டுப் பொய்கூறி மறைத்த மன்னன் செயலை எதிர்த்து அமுதவல்லி தன் உயிரைக் கொடுத்துப் போரிடத் தயாராகிறாள்.

> "சாதி உயர்வென்றும் தனத்தால் உயர்வென்றும்  
>  போதாக் குறைக்குப் பொதுத் தொழிலாளர் சமுகம்  
>  மெத்த இழிவென்றும் மிகுபெரும்பா லோரையெல்லாம்  
>  கத்திமுனை காட்டிக் காலமெல்லாம் ஏய்த்து வரும்  
>  பாவிகளைத் திருத்தப் பாவலனே நம்மிருவர்  
>  ஆவிகளையேனும் அர்ப்பணம் செய்வோம்"

(மேற்.- ப.- 28)

என்ற அவளது கூற்றில் புரட்சிமனம் வெளிப்படுகிறது. அவளது உணர்ச்சி வெள்ளம் உதாரனை இழுத்தடித்து கொலைக்களத்தில் மக்கள் மனதில் புரட்சி வேகத்தை உருவாக்க ஏதுவாகிறது. அவளது உரை முடியாட்சி மாறிக் குடியாட்சி மலரவும் காரணமாகிறது. இந்நிகழ்ச்சிகளுக்கெல்லாம் காரணமாக அமைந்த அமுதவல்லியை ஆயிரம் பால்நிலவுகளுடன் ஒப்பிடுகிறார்.

> " .................வானிலே இருந்  
>  திட்டதோர் மாமதி மங்கையாய்  
>  என்னெதிரே வந்து வாய்த்ததோ? புவிக்  
>  கேதிது போல் ஒரு தண்ணொளி"  
>  (மேற்.- ப.- 32)

என்று அவளை முதன்முதலாக நேருக்கு நேர் பார்த்தவுடனேயே உதாரன் வாய்மொழியால் நிலவு உருவகம் அமைகிறது.

[அடுத்த பக்கம்](kanmani_tamil_14_9)