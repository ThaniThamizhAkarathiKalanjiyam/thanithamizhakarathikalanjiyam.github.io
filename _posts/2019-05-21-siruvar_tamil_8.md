---
categories: blog
title: சிறுவர் தமிழ்
sub_title: 03 கடற்கரையில் ஓர் நாள்
keywords: More, Tamil, Books
description: சிறுவர் தமிழ்
author: Tamilan
layout: Ruby
tags:
- வளையாபதி ஆசிரியர்
is_book: 1
permalink: siruvar_tamil_8
featured: /images/noolkal_96_6.png
order: 8
---
## 03 கடற்கரையில் ஓர் நாள்

பள்ளித்தேர்வு முடிந்தவுடன்  
சென்னை சென்றோம் எல்லோரும்  
அப்பா அம்மா தங்கையோடு  
நானும் போனேன் பாட்டிவீடு  
காற்று வாங்க மாலையிலே  
கடற்கரை சேர்ந்தோம் ஓர் நாளே

> நீலக் கடலின் அலைகள் தேர்  
>  ஏறும் நுரையோ வெள்ளைவெளேர்  
>  பொங்கும் வேகத் தொடரலையும்  
>  பூரித்துயர்ந்து சுருண்டு விழும்  
>  கண்ணுக்கெட்டிய தூரம்வரை  
>  கடலின் பரப்பு அளவில்லை

தாத்தா கையைப் பிடித்துக்கொண்டு  
காலை நனைத்தேன் குஷியோடு  
கரையை முட்டி மோதிவிட்டுத்  
திரும்பும் தண்ணீர் உப்புச்சுவை  
தேங்கா மங்கா பட்டாணி சுண்டல்  
கொரிக்கக் கிடைத்தது சூப்பர் சுவை

> அங்கும் இங்கும் நண்டுவளை  
>  ஓடித் தொடர்ந்தேன் குஞ்சுகளை  
>  குலுங்கிக் குதித்து ஓடியது  
>  குதிரைச் சவாரியின் இணையேது  
>  விரலால் எழுதிய எழுத்ததனை  
>  அலைகள் அழிப்பதும் ஒரு ரசனை

சிப்பிசங்கு தேடிச் சேர்த்தது  
கால்சட்டைப்பை நிறைந்து கனத்தது  
கல்லும் சிமிண்டும் இல்லாமல்  
கட்டி முடித்தேன் ஒருவீடு  
கடற்கரை மணலில் களையோடு  
காட்சி அளித்தது கனஜோரு

> சூரியன் மறைந்தான் மேலைப்புறம்  
>  நிலா எழுந்தது கீழைப்புறம்  
>  திரும்பி வரவும் மனமில்லை  
>  உருளும் நீர்த்திரள் ஓயவில்லை  
>  பார்க்கப் பார்க்கப் பரவசம்  
>  ஹையா காற்றுடன் கொண்டாட்டம்

கண்மணி

[அடுத்த பக்கம்](siruvar_tamil_9)