---
categories: blog
title: கூத்தராற்றுப்படையில் உணவும் உருக்காட்சியும்
sub_title: அவரைப் புளிக்குழம்பு
keywords: More, Tamil, Books
description: கூத்தராற்றுப்படையில் உணவும் உருக்காட்சியும்
author: Tamilan
layout: Ruby
nool_author: கண்மணிகணேசன்
nool_publiser: கண்மணிகணேசன்
tags: [கண்மணிகணேசன்]
is_book: 1
permalink: kanmani_tamil_11_6
featured: /images/noolkal_96_6.png
order: 6
---


## அவரைப் புளிக்குழம்பு

> "செவ்வீ வேங்கைப் பூவின் அன்ன  
>  வேய்கொள் அரிசி மிதவை சொரிந்த  
>  சுவல்விளை நெல்லின் அவரையம் புளிங்கூழ்"-(மலை.-அடி.-434-436)

என வருணிக்கப்படுகிறது. அவரைப்புளிக்குழம்பு ஊற்றிய மூங்கிலரிசிச்சோறு சிவந்து விரிந்த வேங்கைப்பூப் போன்று இருந்தது என்பதால் இங்கும் அவ்வுணவின் வண்ணம் மனக்கண்ணில் விரிந்து வண்ணப்புல உருக்காட்சி ஆகிறது.  
அவரைப் புளிங்கூழ் சமைக்கும் போது அக்குழம்பைக் கெட்டியாக்க மேட்டுநிலத்தில் விளைந்த நெல்லினின்று பெற்ற மாவைப் பயன்படுத்தினர். அரிசிமாவு சேர்த்து ஆக்கியமையாலேயே அது புளிங்கூழ் என்று அழைக்கப் பட்டுள்ளது. இன்றும் பச்சரிசி மாவு சேர்த்து மோர்க்குழம்பைக் கெட்டி ஆக்குகிறோம். பச்சை மொச்சைப் பொரியல், பீர்க்கங்காய்ப் பொரியல் முதலியவற்றுக்கு அரிசிமாவு சேர்க்கும் வழக்கம் உள்ளது. கம்பை இடித்து வேகவைத்து கம்மங்கூழ் என்றும், கேப்பையைத் திரித்து வேகவைத்து கேப்பைக்கூழ் என்றும் அழைப்பதால்; அரிசிமாவைச் சேர்த்துச் செய்த அவரைப் புளிக்குழம்பு 'அவரையம்புளிங்கூழ்’ என்று பெயர் பெற்று இருப்பது பொருத்தமே. பெருமழைப்புலவர் பொ.வே.சோமசுந்தரனார் 'அவரையம் புளிங்கூழ்’ எனும் தொடருக்கு உரை எழுதுங்கால் 'அவரை விதையை இட்டுச் செய்த’ என்கிறார்.2  
முற்றிய அவரையின் விதைகளை மட்டும் வைத்துப் புளிக்குழம்பு செய்வதும் உண்டு. அவரைவிதைப் புளிக்குழம்பு, பிஞ்சாக இருக்கும் அவரைக் காய்களை வைத்துச் செய்யும் அவரைக்காய்ப் புளிக்குழம்பு இரண்டுமே வழக்கில் உள்ள உணவு முறை ஆகும்.  
அவரையம் புளிங்கூழ் என்பது; சுவைத்துப் பழகிய நாவுடையோர்க்கு மனத்தால் அப்புளிப்புச் சுவையை உணரவைப்பது சுவைப்புல உருக்காட்சியாம்.

[அடுத்த பக்கம்](kanmani_tamil_11_7)