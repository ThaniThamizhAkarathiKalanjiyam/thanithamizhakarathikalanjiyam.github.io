---
categories: blog
title: பாரதிதாசனின் குழந்தைப் பாடல்களும் நிலவும்
sub_title: குழந்தை பற்றிய பாடல்கள்
keywords: More, Tamil, Books
description: பாரதிதாசனின் குழந்தைப் பாடல்களும் நிலவும்
author: Tamilan
layout: Ruby
tags:
- கண்மணிகணேசன்
is_book: 1
permalink: kanmani_tamil_13_15
featured: /images/noolkal_96_6.png
order: 15
---


## குழந்தை பற்றிய பாடல்கள்

குழந்தையைச் சுட்டும் இடங்களில் எல்லாம் நிலவை ஏதேனும் ஒரு வகையில் தொடர்புறுத்துகிறார் கவிஞர். குழந்தை ஆணாயினும், பெண்ணாயினும் அதனை நிலவு என்று உருவகிக்கும் போக்கு பாரதிதாசன் இயற்றிய தாலாட்டுப் பாடல்களிலும், பிற பாடல்களிலும் காணப்படுகின்றது.  
நகைமுத்துக்கும் வேடப்பனுக்கும் பிறந்த பெண் குழந்தையைத் தாலாட்டும் மலர்க்குழல் பாட்டி,

> "முகநிலவு மேலே நான் உச்சி மோந்தால்;"

என அக்குழந்தையின் முகத்தை நிலவு என்றே உருவகிக்கிறாள். (குடும்பவிளக்கு ivம் பகுதி- ப.- 76) ஆண்குழந்தைக்காகப் பாரதிதாசன் பாடும் தாலாட்டில்,

> "காராரும் வானத்தில் காணும் முழுநிலவே",

என அக்குழந்தையை முழுநிலவு என்றே உருவகிக்கிறார். (பாரதிதாசன் கவிதைகள்- ப.- 106) ஆண்குழந்தையின் முகம் 'நிலவுமுகம்' என்றே தேசீயத் தாலாட்டிலும் உருவகிக்கப்படுகிறது. (மேற்.- ப.- 603)  
வானம் நிலவைப் பெற்றுப் பெருமை கொள்வது போல்; தான் குழந்தையால் இன்பம் அடையப்போவது குறித்து தந்தைமையுடன் வேடப்பனும் மகிழ்கிறான். பிறந்த குழந்தையின் முகமும் நிலா என்றே உருவகிக்கப்படுகிறது. (குடும்பவிளக்கு- ivம் பகுதி-ப.- 58&63)  
துயில் கொள்ளும் குழந்தையின் விழிகளை நிலவொளியில் இதழ் மூடும் அல்லிப்பூக்கள் என உருவகிக்கிறார். (மேற்.-I & llம் பகுதி- ப.- 29)  
ஒப்பற்ற முழுநிலவால் வானம் பெற்ற சிறப்பு போலத் தன் வாழ்விற்குக் குழந்தையால் பெருமகிழ்ச்சி கிடைத்துள்ளதாகத் தாயும் பாடுகிறாள். (ஒரு தாயின் உள்ளம் மகிழ்கிறது- ப.- 140- 'அன்னை மகிழ்ச்சி')  
குடும்பவிளக்கில் வேடப்பனின் குழந்தை நீலத்தைத் தயிர்ச் சோற்றில் கொட்டி அளாவிக் கொடுத்த போது; அவன் அதை மகிழ்ச்சியுடன் உண்கிறான்.  
"நீலத்தயிரும் நிலாநிறத் தயிரே" (குடும்பவிளக்கு- ivம் பகுதி- ப.- 90) என்கிறார்.  
பிள்ளைத்தமிழ் இலக்கியத்தில் இடம்பெறும் முத்தப் பருவப் பாடலின் போக்கில் அமையும் கவிதையிலும் நிலவு சிறப்பிடம் பெறுகிறது. (ஒரு தாயின் உள்ளம் மகிழ்கிறது- ப.- 22)

> "சுற்று மயிர்ச் சுருள் - நெற்றி நிலாக்கதிர்  
>  பெற்றாய் எனக்கொரு முத்தம் கொடு." இங்கு குழந்தையின்  
>  நெற்றிக்கு நிலவு உருவகப் பொருளாகிறது.

[அடுத்த பக்கம்](kanmani_tamil_13_16)