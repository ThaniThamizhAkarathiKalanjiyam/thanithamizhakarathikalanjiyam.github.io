---
categories: blog
title: அகநானூறு
sub_title: 357 பாலை
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_362
featured: /images/noolkal_96_6.png
order: 362
nool_publiser: இசையினி குழுமம்
---


## 357 பாலை

கொடு முள் ஈங்கை சூரலொடு மிடைந்த  
வான் முகை இறும்பின் வயவொடு வதிந்த  
உண்ணாப் பிணவின் உயக்கம் தீரிய,  
தட மருப்பு யானை வலம் படத் தொலைச்சி,  
வியல் அறை சிவப்ப வாங்கி, முணங்கு நிமிர்ந்து, 5

புலவுப் புலி புரண்ட புல் சாய் சிறு நெறி  
பயில் இருங் கானத்து வழங்கல்செல்லாது,  
பெருங் களிற்று இன நிரை கை தொடூஉப் பெயரும்,  
தீம் சுளைப் பலவின் தொழுதி, உம்பற்  
பெருங் காடு இறந்தனர்ஆயினும், யாழ நின் 10

திருந்து இழைப் பணைத் தோள் வருந்த நீடி,  
உள்ளாது அமைதலோ இலரே; நல்குவர்  
மிகு பெயல் நிலைஇய தீம் நீர்ப் பொய்கை  
அடை இறந்து அவிழ்ந்த தண் கமழ் நீலம்  
காலொடு துயல்வந்தன்ன, நின் 15

ஆய் இதழ் மழைக் கண் அமர்த்த நோக்கே.

**பிரிவிடை வேறுபட்ட தலைமகளைத் தோழி  
வற்புறீஇயது.-எருக்காட்டூர்த் தாயங்கண்ணனார்**

[அடுத்த பக்கம்](agananooru_363)