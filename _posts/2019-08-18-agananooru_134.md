---
categories: blog
title: அகநானூறு
sub_title: 129 பாலை
keywords: More, Tamil, Books
description: அகநானூறு
author: Tamilan
layout: Ruby
tags:
- தமிழ்ப் புலவர்கள்
is_book: 1
permalink: agananooru_134
featured: /images/noolkal_96_6.png
order: 134
nool_publiser: இசையினி குழுமம்
---


## 129 பாலை

'உள்ளல் வேண்டும் ஒழிந்த பின்' என  
நள்ளென் கங்குல் நடுங்கு துணை ஆயவர்  
நின் மறந்து உறைதல் யாவது? 'புல் மறைந்து  
அலங்கல் வான் கழை உதிர்நெல் நோக்கி,  
கலை பிணை விளிக்கும் கானத்து ஆங்கண், 5

கல் சேர்பு இருந்த கதுவாய்க் குரம்பைத்  
தாழிமுதற் கலித்த கோழிலைப் பருத்திப்  
பொதி வயிற்று இளங் காய் பேடை ஊட்டி,  
போகில் பிளந்திட்ட பொங்கல் வெண் காழ்  
நல்கூர் பெண்டிர் அல்கற் கூட்டும் 10

கலங்குமுனைச் சீறூர் கை தலைவைப்ப,  
கொழுப்பு ஆ தின்ற கூர்ம் படை மழவர்,  
செருப்புடை அடியர், தெண் சுனை மண்டும்  
அருஞ் சுரம் அரியஅல்ல; வார் கோல்  
திருந்து இழைப் பணைத் தோள், தேன் நாறு கதுப்பின், 15

குவளை உண்கண், இவளொடு செலற்கு' என  
நெஞ்சு வாய் அவிழ்ந்தனர் காதலர்  
அம் சில் ஓதி ஆயிழை! நமக்கே.  
பிரிவிடை வேறுபட்ட தலைமகட்குத் தோழி  
சொல்லியது. - குடவாயில் கீரத்தனார்

[அடுத்த பக்கம்](agananooru_135)