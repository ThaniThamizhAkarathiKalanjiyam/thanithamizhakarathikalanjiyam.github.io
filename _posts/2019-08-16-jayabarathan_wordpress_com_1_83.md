---
categories: blog
title: நெஞ்சின் அலைகள் 1
sub_title: 080 பிரபஞ்சத்தின் மகத்தான நூறு புதிர்கள் ; புறக்கோள் புளுட்டோவில் மாபெரும் நீர்ப்பனி எழுச்சிகள் தீவிர எக்ஸ்ரே வீச்சுகள் கண்டுபிடிப்பு
keywords: More, Tamil, Books
description: நெஞ்சின் அலைகள் 1
author: Tamilan
layout: Ruby
tags:
- ஜெயபாரதன் சி
is_book: 1
permalink: jayabarathan_wordpress_com_1_83
featured: /images/noolkal_96_6.png
order: 83
---


## 080 பிரபஞ்சத்தின் மகத்தான நூறு புதிர்கள் ; புறக்கோள் புளுட்டோவில் மாபெரும் நீர்ப்பனி எழுச்சிகள் தீவிர எக்ஸ்ரே வீச்சுகள் கண்டுபிடிப்பு

![pluto-volcanoes](https://jayabarathan.files.wordpress.com/2016/09/pluto-volcanoes.jpg?w=524&h=645)

**சி. ஜெயபாரதன், B.E. (Hons), P.Eng (Nuclear), கனடா**

+++++++++++++

புதுத் தொடுவான் விண்கப்பல்  
மெதுவாய் நெருங்கி  
புளுடோ நீர்ப்பனி எழுச்சி காட்டும்.  
அணுசக்தி உந்து ஆற்றலில்  
மிகுந்த வேகத்தில்  
கடந்து செல்கிறது விண்கப்பல்.  
புளுடோ வையும்  
சாரன் துணைக் கோளையும்,  
நாற்பது ஆண்டுக்கு முன் பறந்த  
முதலிரு வாயேஜர்  
விண்ணூர்திகள் காணாத புது  
விந்தைகள் காணும் !  
புளுடோ வுக்கும் அப்பால் பறந்து  
கியூப்பர் வளையத்தின்  
கோள்களை உளவச் செல்லும் !  
சூரிய மண்டலத்து  
வால்மீன் மந்தையின்  
வளர்ப்பிடத்தைத்  
தெளிவாக  
ஆய்வுகள் செய்யும் !  
புறக்கோள் புளுடோவின் புதிர்களைத்  
தீர்க்கும் புது நோக்கில்.  
பரிதி மண்டல வரம்பு தாண்டி  
பக்கத்துப் பரிதி மண்டலத்தில் பறந்து  
புதிய மைல் கல் ஊன்றும்  
நாசாவின்  
புதுத் தொடுவான் ஊர்தி !

++++++++++++++++++

![New Horizon Spaceship -1](https://jayabarathan.files.wordpress.com/2016/06/new-horizon-spaceship-1.jpg?w=584)

கடந்த 2015 ஜனவரியில் புதுத் தொடுவான் விண்கப்பல் புறக்கோள் புளுடோவை நெருங்கி மாபெரும் ஓர் பனிநீர் எழுச்சியைப் படம் எடுத்தது. அது எரிமலைக் குழம்பு இல்லை. சூரிய குடும்பத்தின் புறத்தே குளிர்க் கோள்களில் இத்தகைய பேரளவு நீர்ப்பனிக் கிளர்ச்சியை நாங்கள் இதுவரைக் கண்டதே இல்லை.

புதுத் தொடுவான் விண்கப்பல் ஒவ்வொரு வாரமும் அனுப்பும் தகவல் குள்ளக் கோள் புளுடோவையும் அதன் துணைகோள்களைப் பற்றி நாம் அறிந்தவை எத்தனை விரைவாய் மாறி விருத்தி அடைகின்றன என்பதைப் எண்ணிப் பார்ப்பதே கடினமாய் இருக்கிறது. புதிய கண்டுபிடிப்புகள் இப்படிப் பொழியும் போது, புளுடோ பரிதி மண்டலத்தில் தனிப்பட்ட ஓர் முத்திரைக் கோளாக மிளிர்கின்றது.

**அலென் ஸ்டெர்ன் [புதுத் தொடர்வான் பிரதம ஆய்வாளர்]**

![Pluto Surface](https://jayabarathan.files.wordpress.com/2015/03/pluto-surface.jpg?w=584)

இரண்டு குளிர்த்தள எரிமலைகள் [Cryovolcanoes] 10 மைல் குறுக்களவும், பல மைல் உயரமும் கொண்டவை. இப்பெரும் மலைகளின் உச்சியில் பேரளவு குழியைக் காண முடிகிறது. நமது பூமியில் அவை எரிமலை வாய்கள் என்று கருதப்படும். ஆனால் புளுடோவில் அம்மலை உச்சியி லிருந்து எரிமலை குழம்பின்றிப் பனிநீர், திரவப் பாறைகள், நைட்டிரஜன், அம்மோனியா அல்லது மீதேன் வாயுக்கள் எழுகின்றன.

**ஆலிவர் ஒயிட் [New Horizon Spaceship Researcher, NASA Ames Centerரொ**

ஓர் முரண்பாடு ! விஞ்ஞானிகள் குள்ளக்கோள் புளுடோவின் சந்திரன்கள் ஓரளவு அசைவாட்டம் புரிய [Wobbling] எதிர்பார்த்தனர். ஆனால் இந்த மிகையான அளவில் அல்ல ! புளுடோவின் சந்திரன்கள் பம்பரம்போல் மாறாய்ச் சுழல்கின்றன. புளுடோவின் நான்கு சிறிய சந்திரன்கள் காட்டுவது என்ன ? இரண்டோ, இரண்டுக்கு மேற்பட்ட சந்திரன்கள் பிணைந்து பல்வேறு துணைக் கோள்கள் உருவாகியிருக்க வேண்டும் என்று ஊகிக்கப்படுகிறது. இதிலிருந்து பூர்வ காலத்தில் புளுடோவுக்குப் பல சந்திரன்கள் இருந்திருக்க வேண்டும் என்று தெரிகிறது.

**மார்க் சூவால்டர் [Investigator, SETI Institute in Mountain View, California]**

![pluto-volcanoes-1](https://jayabarathan.files.wordpress.com/2016/09/pluto-volcanoes-1.jpg?w=530&h=526)

**Pluto Mountains with Enormous Volcanoes.**

முதன்முதலாக கியூப்பர் வளையத்திலிருந்து குள்ளக்கோள் புளுடோவி லிருந்து எக்ஸ்ரே கதிர்கள் வெளிவருவதைக் [நாசாவின் சந்திரா எக்ஸ்ரே விண்ணோக்கிக் கருவிகள் மூலம்] கண்டோம். புறக்கோள் புளுடோ பரிதியின் புயலில் எதிர்ப்பட்டு எதிர்பாராத மின்னாற்ற முறையில் ஈடுபட்டு வருகிறது. இதுபோல் கியூப்பர் வளையத்தில் மற்ற பெரிய அண்டங்களும் எக்ஸ்ரே கதிர் வெளிவிடுவதாய் எதிர்பார்க்கலாம்.

புளுடோ போன்ற காந்தமில்லா குளிர்ப்பாறைக் கோள்கள் பொதுவாக எக்ஸ்ரே கதிர்கள் எழுப்புவதில்லை. ஆனால் சூரியப் புயலில் பாயும் மின்னியல் துகள்களோடு புளுடோ ஈடுபட்டால் எக்ஸ்ரே கதிர்கள் எழலாம். ஆனால் சந்திரா எக்ஸ்ரே விண்ணோக்கி கண்டதுபோல் ஒளிமிக்க எக்ஸ்ரே உண்டக்கப் போதிய சூரியப் புயல் வீசவில்லை. இதற்கு முன்பு எக்ஸ்ரே கதிர்கள் சனிக்கோளின் வளையத் தட்டுகளில் காணப்பட்டன.

**கரே லிஸ்ஸி [Astrophysicist, John Hopkins University, Applied Physics Lab]**

![pluto-emitting-x-rays](https://jayabarathan.files.wordpress.com/2016/09/pluto-emitting-x-rays.jpg?w=503&h=646)

**புறக்கோள் புளுடோவைப் பற்றிப் புதுத் தொடுவான் அனுப்பிய புதுத் தகவல்**

1930 இல் புறக்கோள் புளுடோ கியூப்பர் வளையப் பகுதியில் கிளைடு டாம்பாக் [Clyde Tombaugh] என்பரால் கண்டுபிடிக்கப்பட்டது. அப்போது சூரிய மண்டலத்தின் 9 ஆவது கோளாக எடுத்துக் கொள்ளப்பட்ட புளுடோ, பின்னர் 2006 இல் அகில வானியல் ஐக்கியக் [International Astronomical Union (IAU)] குழுவினரால் குள்ளக்கோள் [Dwarf Planet] வகையில் தள்ளப்பட்டு, 9 ஆம் கோள் பதவியை இழந்தது. ஐந்து துணைக்கோள்கள் கொண்ட புளுடோவைச் சுழல்வீச்சில் சுற்றி [Flyby Power] புதுத் தொடுவான் விண்கப்பல் கடந்த போது [ஆகஸ்டு 5, 2016], மாபெரும் நீர்ப்பனி எழுச்சிகள், எக்ஸ்ரே கதிர்வீச்சுகள் இருப்பதாகப் பல புதிய தகவல் கிடைத்தன.

2006 ஜனவரி 19 இல் பூமியிலிருந்து ஏவப்பட்டு 9.5 ஆண்டுகள், மணிக்கு 31,000 மைல் வேகத்தில், மூன்று பில்லியன் மைல் பயணம் செய்து, புதுத் தொடுவான் விண்கப்பல் புளுடோவை 7750 மைல் தூரத்தில் சுழல் ஈர்ப்பு விசையால் உந்தப்பட்டு இப்போது [2016 செப்டம்பரில்] வால்மீன் சந்தை உள்ள கியூப்பர் வளையத்தை நெருங்கி வருகிறது. அது அனுப்பும் தகவல் பூமிக்கு வர 4.5 மணி நேரம் எடுக்கிறது. மேலும் சூரிய வெளிச்சம் புளுடோ கோளில் விழ 5.5 மணி நேரம் பிடிக்கிறது. மாபெரும் நீர்ப்பனி எழுச்சிகளும் எக்ஸ்ரே கதிர்வீச்சுகளும் கொண்டுள்ளதால், கியூப்பர் வளையப் பகுதியில் புறக்கோள் புளுடோ ஓர் தனித்துவக் குள்ளக்கோளாக முத்திரை குத்தப் பட்டுள்ளது.

![Pluto and its moons -1](https://jayabarathan.files.wordpress.com/2015/07/pluto-and-its-moons-1.jpg?w=584)

+++++++++++++++++++

இது எனக்கோர் விந்தையாய்த் தெரிகிறது. சூரியனுக்கு வெகு தூரத்தில் புளுடோவிலே பரந்த நீர்மயக் கடல் குடியிருப்புகள் [Habitats] உள்ளதற்கு வாய்ப்புகள் இருக்க முடியும். அதுபோல் வால்மீன் போன்ற கியூப்பர் வளைய அண்டங்களிலும் நீர்மயம் இருக்கக் கூடும் என்பதும் மகத்தான தகவலாகும். நாங்கள் நன்றி கூறுவது தொடர்ந்து, நாசாவின் தொடுவான் விண்ணுளவி அனுப்பிய ஏராளமான தகவல் இலக்கத்துக்கு [Data]. அவற்றில் புளுடோ குள்ளக் கோளில் **அடித்தட்டு நகர்ச்சி [Tectonic Features]** இருப்பது தெரிந்தது. அவற்றை எடுத்துக் கொண்டு எங்கள் **வெப்பத் தோற்றக் கணினி மாடலைச் [Thermal Evolution Model]** சீர்ப்படுத்த முடிந்தது **.** அதனால் புளுடோவில் உறைந்த அடிக்கடல் இருக்கக் கூடும் என்று அழுத்தமாய்க் கருத முடிந்தது.

**நோவா ஹாம்மண்ட் [பிரதம விஞ்ஞானி, பிரௌன் பல்கலைக் கழகம்]**

![Pluto with methane](https://jayabarathan.files.wordpress.com/2016/06/pluto-with-methane.jpg?w=584)

**புளுடோ குள்ளக் கோளில் பரந்த அடித்தளப் பனிக்கடல் கண்டுபிடிப்பு**

2015 ஜூலை 15 இல் நாசாவின் தொடுவான் விண்ணுளவி புறக்கோள் புளுடோவை நெருங்கிச் சென்ற போது, ஆங்கே அடித்தள நீர்க்கடல் பனிக்கட்டித் தட்டைச் சுற்றிக் கீழே [Liquid Ocean around / under Icy Crust] இருக்கலாம் என்ற ஓர் ஆர்வத்தை உண்டாக்கியது. புதிய ஆய்வு களின்படி, இன்றும் அப்படி ஓர் நீர்க்கடல் இருக்கிறது என்பது உறுதியாகி உள்ளது. அதற்குப் பயன்பட்டது புதுத் தொடுவான் விண்ணுளவி அனுப்பிய தகவல் இலக்கத்தை வைத்து உருவாக்கிய வெப்பத் தோற்ற மாடல் [Thermal Evolution Model]. பில்லியன் ஆண்டுகட்கு முன்பே நீர்க்கடல் உறைந்து போய் இருந்தால், புளுடோ முழுக்கோளும் சுருங்கி இருக்கும். ஆனால் அப்படிக் கோள் முழுதும் சுருங்கியதற்கு எந்த அறிகுறியும் இல்லை. மாறாக புளுடோ கோள் விரிவாக அறிகுறிகள் தெரிந்தன. குள்ளக்கோள் புளுடோவில் பரந்த பல்வேறு திரட்சியுடைய அடித்தளப் பனிக்கட்டி, [Icy I & Icy II] நீர்க்கடல், நைட்ரஜன், மீதேன் தென்படுகின்றன. உயர்ந்த மலைகள், சமவெளிகள் உள்ளன.

![Pluto core](https://jayabarathan.files.wordpress.com/2016/06/pluto-core.jpg?w=584)

பல கி.மீ. நீளத் தொடர் பூத அடிதட்டு நகர்ச்சிப் **[Giant Tectonic Features]** பகுதிகள் இருப்பதை புதுத் தொடுவான் விண்ணுளவி காட்டி யுள்ளது. புளுடோவின் பனிக்கடலை உருக்கத் தேவையான கனல் தரும் கதிரியக்க தனிமங்கள் [Radioactive Elements] உட்கருவில் இருக்கின்றன. குள்ளக்கோள் புளுடோவின் அடித்தளப் பனிதட்டின் தடிப்பு 300 கி.மீ. [180 மைல்] மேலிருக்கும் என்று கணிக்கப் படுகிறது.

நியூ ஹொரைசன் விண்ணூர்தி புளுடோவையும், அதன் துணைக் கோள்களையும் தேடி ஆய்ந்தது, நாசாவின் கடந்த 50 ஆண்டு வரலாற்றில் நிகழ்ந்த மகுடச் செயலாகும். மீண்டும் சாதித்த ஒரு வரலாற்று முதன்மை வெற்றியாகும். அமெரிக்கா புளுடோவை நெருங்கி அறிந்த முதல் தேசமாய் முன்னிற்கிறது. இத்துடன் பரிதி மண்டலக் கோள்கள் அனைத்தையும் சுற்றி முன்னோடி ஆய்வு செய்த தேசமாய், ஈடு இணையற்ற பெயரெடுத்து மகத்தான சாதனை புரிந்துள்ளது.

**சார்லஸ் போல்டன் [ நாசா ஆளுமையாளர்]**

![Pluto Like Moons](https://jayabarathan.files.wordpress.com/2016/06/pluto-like-moons.jpg?w=584&h=510)

புளுடோ போன்ற குள்ளக் கோள்கள் வானியல் உயிர்த்துவ விஞ்ஞானத்தில் ஆழ்ந்தறிய [Astrobiological Potential] மிக்க வாய்ப்புகள் அளிப்பவை. மனித இனம் இதுவரைப் பல்லாண்டுகளாய் முயன்று, புதுக்கோள் ஒன்றைப் பற்றி விபரங்கள் அறிய இப்படியோர் வாய்ப்பு பிற நாடுகளுக்குக் கிடைத்ததில்லை. புளுடோ பற்றி நாம் இப்போது அறிந்து கொளவது எல்லாம் புதிய வெளிப்பாடே [New Revelation].

**அலன் ஸ்டெர்ன் [நியூ ஹொரைசன் புளுடோ பிரதம ஆய்வாளர்]**

**புதுத்தொடுவான் விண்கப்பல் புறக்கோள் புளுடோவை நெருங்கிப் பத்தாண்டு பயணச் சாதனை வெற்றி.**

2015 ஜூலை 14 ஆம் தேதி நாசாவின் புதுத்தொடுவான் விண்ணூர்தி சுமார் பத்தாண்டுகள் பயணம் செய்து 3 பில்லியன் மைல்கள் கடந்து நமது பரிதி மண்டலத்தின் விளிம்பில் சுற்றும் புறக்கோள் புளுடோவை 7750 மைல் [மொம்பை – நியூயார்க் தூரம்] தூரத்தில் முதன்முதல் திட்டமிட்ட படி நெருங்கிப் படமெடுத்துப் புதியதோர் விண்வெளிச் சாதனைப் புரிந்துள்ளது. கடந்த 50 ஆண்டுகளாய் நாசா செய்து காட்டிய விண்வெளித் தேடல் சாதனைகளில், இது ஓர் அசுரச் சாதனையாகக் கருதப்படுகிறது. 2006 இல் ஏவிய இதுவே சூரிய மண்டலத்துக் கோள்களின் இறுதித் தேடலாகக் கருதப்படுகிறது.

![Pluto image -1](https://jayabarathan.files.wordpress.com/2015/07/pluto-image-1.jpg?w=584)

நாசா முதன்முதலாக அணுசக்தியைப் பயன்படுத்தி புதுத்தொடுவான் விண்கப்பல் நீண்ட தூரம், நெடுங்காலம் பயணம் செய்து மணிக்கு 30,000 மைல் துரித வேகத்தில் புளுடோவை நெருங்கத் திட்டமிட்டு மாபெரும் வெற்றி பெற்றது. 15 வருடத் திட்டத்தில் உருவாகிய நாசாவின் புதுத் தொடுவான் விண்கப்பல் மேலும் தொடர்ந்து பயணம் செய்து, எண்ணற்ற வால்மீன்கள் உற்பத்தியாகும் கியூப்பர் வளையத்தை [Kuiper Belt] அடுத்து நெருங்கப் போகிறது. 700 மில்லியன் டாலர் செலவில் தயாரிக்கப் பட்ட புதுத்தொடுவான் விண்கப்பல் கியூப்பர் வளைய அகிலத் துணுக்குகள் [Cosmic Debris] எவையும் தாக்காபடி தப்பியது பெரு வியப்பைத் தருகிறது.

**புதுத்தொடுவான் விண்ணூர்தி பூமிக்கு அனுப்பிய புதிய தகவல்**

துருவ பனித் தொப்பி பூண்ட புளுடோவின் விட்டம் 1472 மைல் என்று துல்லியமாய்க் கணிக்க முடிந்தது. மேலும் நைடிரஜன் வாயு புளுடோவி லிருந்து வெளியாவது அறியப் பட்டது. புளுடோவில் விண்பாறைகள் விழுந்து குழி விழாமல் [Impact Craters] சமவெளித் தளங்கள் [Plateaus] உள்ள வழவழப்பான பகுதிகள் காணப்பட்டன. பனிக்கோளான புளுடோவின் தள உஷ்ணம் : **[-230 டிகிரி C].** புறக்கோள் _*_ * புளுடோவின் உட்புற வெப்பச் சூட்டில் நீரான அடிக்கடல் ஒன்று இருக்கலாம் என்று விஞ்ஞானிகள் கருதுகிறார். புளுடோவில் உள்ள பனிமலைத் தொடர் 11,000 அடி [3400 மீ] உயரத்தில் அமெரிக்க ராக்கி மலைத்தொடர் போல் இருப்பதாகத் தெரிகிறது. சூரிய மண்டலம் தோன்றி சுமார் 4.5 பில்லியன் ஆண்டுகள் ஆயினும், புளுடோ தோன்றி சுமார் 100 மில்லியன் ஆண்டுகள் ஆகியிருக்க வேண்டும் என்று விஞ்ஞானிகள் கணிக்கிறார்.

![Pluto Core & atmosphere](https://jayabarathan.files.wordpress.com/2016/06/pluto-core-atmosphere.jpg?w=584&h=484)

**புளுடோ உட்கரு, சூழ்வெளி**

நியூ ஹொரைசன் விண்ணுளவி புளுடோவின் புதிய சந்திரன்களையும், வளையங்களையும் கண்டுபிடிக்கும் என்று மெய்யான ஓர் எதிர்பார்ப்பு உள்ளது. புளுடோவுக்கு ஏற்கனவே அறிந்த ஐந்து சந்திரன்கள் [சாரன், நிக்ஸ், ஸ்டைக்ஸ், ஹைடிரா & கெர்பெரோஸ்]. கணனி எண்ணியல் உருவாக்கத்தில் [Numerical Simulations] விண் எறிகற்கள் சந்திரன்களை மோதித் தூளான துணுக்குகள் புளுடோவை வளைங் களாய்ச் சுற்றி வருவதாகத் தெரிகின்றன ! அந்த வளையங்கள் தோன்றி மறைகின்றன. புலப்படாத புது விண்வெளி நோக்கிப் போகிறோம் ! பயணத்தில் என்ன காணப் போகிறோம் என்று அறியோம். அந்த எதிர்ப்பார்ப்புகள் 2015 ஆண்டு ஜூலையில் நிறைவேறும் !

**அலன் ஸ்டெர்ன் [Alan Stern, Principal Investigator, New Horizon Mission to Pluto]**

![Pluto & Charon Cores](https://jayabarathan.files.wordpress.com/2016/06/pluto-charon-cores.jpg?w=584)

ஹப்பிள் விண்ணோக்கியில் மங்கலாகத் தெரியும் புளுடோவின் தளவியல் முற்றிலும் இதுவரைத் தேர்வு செய்யப் படாதது ! வானியல் விஞ்ஞானிகள் புளுடோவைக் குள்ளக் கோள் என்று ஒதுக்கினும், தள இயக்கங்கள் எவ்விதத்திலும் தாழ்ந்தவை அல்ல. ஒரு கார் புளுடோவின் மத்திய ரேகையில் சுற்றி வந்தால் 5000 மைல் தாரம் என்று தொலைக் கருவி [Odometer] காட்டிவிடும். அது நியூயார்க் மன்ஹாட்டன் -மாஸ்கோ தூரம் ஆகும். அந்தப் பயணத்தில் ஒரு பயணி குளிர்ந்த நீரெழுச்சிகள், பள்ளக் குழிகள், முகில்கள் [Icy Geysers, Craters, Clouds] காண நேரிடலாம்.

**அலன் ஸ்டெர்ன் [Alan Stern, Principal Investigator, New Horizon Mission to Pluto]**

![Pluto Satellites](https://jayabarathan.files.wordpress.com/2015/03/pluto-satellites.jpg?w=530&h=424)

**புளுடோ குள்ளக் கோளின் ஐந்து துணைக்கோள்கள்**

புளுடோவில் அடிக்கடல் இருக்க வாய்ப்புள்ளதற்கு இரண்டு சார்பு அளவுகள் முக்கியம் : முதலாவது அதன் பாறை உட்கருவில் உள்ள கதிரியக்கப் பொட்டாசியத்தின் அளவு [Radioactive Potassium Quantity] [75 parts per billion]. இரண்டாவது அதை மூடியுள்ள பனிக்கட்டியின் உஷ்ண அளவு [-230 டிகிரி C]. புளுடோவின் திணிவு [Density] கணிப்புப்படி 40% பாறைக் கொள்ளளவு. தேவையான அளவு கதிரியக்கப் பொட்டாசியம் இருந்தால், தேய்வு வெப்பமே பனிக்கட்டி [Mixure of Nitrogen & Water] நீராக உருகத் தகுதி அளிக்கும்.

**கியில்லமேம் ரோபூச்சன் & ஃபிரான்சிஸ் நிம்மோ [காலிஃபோர்னியா பல்கலை கழகம்]**

“பூதக்கோள் வியாழன் ஈர்ப்பாற்றல் சுழற்சி விசையை வெற்றிகரமாகப் பயன்படுத்திக் கொண்டது எமது பயங்கரக் கனவுகளுக்கு அப்பாற் பட்டது. அது நமது புதுத் தொடுவான் விண்கப்பல் தயாரிப்பை மெய்ப்படுத்திய தோடு 2015 ஆண்டில் புளுடோவை நெருங்கி விடும் நேரிய விரைவுப் பாதையில் திருப்பப் பட்டது. இதுவரைப் பிற விண்கப்பல்கள் புக முடியாத வியாழ மண்டலத்தைச் சீராக ஆராயப் புது யுக நவீனக் கருவிகளைக் கொண்டு போகும் அந்த விண்கப்பல் திருப்பம் ஓர் எதிர்பாராத நிகழ்ச்சியே ! மேலும் அப்பயணம் சூரிய மண்டலத்தின் மிகப் பெருங்கோள், அதன் துணைக் கோள்கள், வளையங்கள், சூழ்வெளியை ஆழ்ந்துளவித் தகவல் அனுப்பும் தகுதியும் கொண்டது.”

**அலன் ஸ்டெர்ன், நியூ ஹொரைஸன் பிரதம ஆய்வாளர், நாசா தலைமையகம், வாஷிங்டன். டி.சி.**

![](https://jayabarathan.files.wordpress.com/2010/05/fig-1b-new-horizon-orbital-path1.jpg?w=530&h=775)

**நாசாவின் விண்ணுளவி புது தொடுவான் இப்போது எங்கே பயணம் செய்கிறது ?**

2006 ஜனவரியில் ஏவப்பட்ட நாசாவின் விண்கப்பல் “நியூ ஹொரைசன்” இப்போது [மார்ச்சு 15, 2015] சூரிய மண்டலத்தின் கடைசிக் கோளான நெப்டியூன் புறக்கோளை நெருங்கப் போகிறது. நாளொன்றுக்கு ஒரு மில்லியன் மைல் வேகத்தில் பயணம் செய்து, சுமார் 3 பில்லியன் மைல் கடந்து, அடுத்து 2015 ஜூலையில் முதன் முதலாய்க் குள்ளக் கோள் புளுடோவை மிக நெருங்கிப் படமெடுக்கும். பிறகு 2015 ஜூலை 15 புளுடோவை 6000 மைல் [10,000 கி.மீ] தூரத்தில் உளவு செய்து பூமிக்குத் தகவல் அனுப்பும்.

புளுடோவின் தள உஷ்ணம் (-230 டிகிரி C) ஆக இருப்பதால், பனித் தரைக்குக் கீழே உள்ள நிரந்தர வெப்ப எழுச்சியால் நீர் மயக் கடல் ஒன்று இருக்குமா என்ற ஐயப்பாடு இருந்து வந்தது. புளுடோ உட்கருவில் தொடர்ந்து வெப்பம் தர பாறையில் கதிரியக்கப் பொட்டாசியம் குறைந்தது [75 ppb] [parts per billion] அளவு இருக்க வேண்டும்.

![Eris and Moon](https://jayabarathan.files.wordpress.com/2014/12/eris-and-moon.jpg?w=584&h=329)

இதுவரை குள்ளக் கோள் புளுடோ ஆழ்ந்து ஆராயப்பட வில்லை. முன்பு நெருங்கிச் சென்ற வாயேஜர் விண்கப்பல்கள் [Voyager 1 & 2 Spaceships] இத்துணை அருகில் புளுடோவை நோக்கிச் செல்லவில்லை. குள்ளக் கோள் புளுடோவில் பல மர்மங்கள் / புதிர்கள் உள்ளன வென்று விஞ்ஞானிகள் கருதுகிறார். புளுடோவின் பனிக்கடியில் கடல் ஒன்று இருக்கலாம் என்றும் நீரெழுச்சிகள் [Geysers] பல இருக்கலாம் என்றும் யூகிக்கப் படுகின்றன. இப்போது ஐந்து சந்திரன்களை [Charon, Styx, Nix, Kerberos & Hydra] புளுடோ கொண்டுள்ளதாக அறியப் படுகிறது. மேலும் புதிதாகச் சந்திரன்கள் கண்டுபிடிக்கப் படலாம் என்று விஞ்ஞானிகள் எதிர்பார்க்கிறார்கள். பல்லாண்டுகளாக, விண் எறிகற்கள் சந்திரன்களை மோதித் தெறித்த துணுக்குகள், தூசிகள் புளுடோவை வளையங்களாகச் சுற்றி வரலாம் என்றும் யூகிக்கப் படுகிறது ! 2015-2016 ஆண்டுக்குப் பிறகு நாசாவின் நியூ ஹொரைசன் விண்ணுளவி வால்மீன்கள் தோன்றும் கியூப்பர் வளையத்தைப் படமெடுத்துக் கடந்து செல்லும். இறுதியாக 2020 ஆண்டுகளில் பரிதி மண்டலம் தாண்டி, முந்தி அனுப்பிய வாயேஜர் விண்கப்பல்கள் போல், புது சூரிய மண்டலத்தின் ஊடே பயணம் செய்யும் என்று திட்டமிடப் பட்டுள்ளது.

![New Horizon Travel Path](https://jayabarathan.files.wordpress.com/2014/03/new-horizon-travel-path.jpg?w=504&h=774)

இந்த சொற்பச் செலவு புறக்கோள் உளவு விண்வெளிக் குறித்திட்டம் வெற்றிக் கதை சொல்வது. நியூ ஹொரைஸன் விண்கப்பல் கூட்டுறவுக் குழுவினர் புளுடோ உளவு முயற்சியில் பெற்ற இரட்டை வெகுமதி இவை. முதலாவது பூதக்கோள் வியாழனைச் சுற்றி ஈர்ப்பு விசை உதவியால் புளுடோவின் உந்து வேகம் மிகைப்பாடு. இரண்டாவது பல மில்லியன் மைல்களுக்கு அப்பால் ஓய்வில் முடங்கிக் கிடக்கும் விண்கப்பலின் கருவிகள் சோதிப்பு இயக்க வெற்றி. அதாவது “ஓய்வு முடக்கப் பயண விஞ்ஞான முத்திரைச் சான்றிதழ்” (Certification of Hibernation Cruise Science). புளுடோவை நோக்கிப் பயணம் செய்வதில் பரிதிக் கோளப் பாதை நெடுவே என்னென்ன விந்தைகள் கண்டுபிடிக்கப் போகிறோம் என்று காத்திருக்கிறோம்.”

**அலன் ஸ்டெர்ன் (Alan Stern, New Horizons Principal Investigator)**

“சூரிய மண்டலத்தின் தூசி உளவியான ( **SDC** – Student Dust Counter) கருவி விண்வெளித் தூசிகளை எண்ணித் தகவல் அனுப்பும். இந்தத் தகவல் பரிதிச் சூழ்வெளித் தூசி மய அடுக்கின் பண்பாடுகளை அறிய உதவும். அதன் மூலம் மற்ற பரிதி மண்டலப் புதிர்களையும், மர்மங்களையும் விஞ்ஞானிகள் விடுவிக்க முடியும்.”

**ஜேம்ஸ் ஷாலே (James Szalay, University of Colorado Graduate Student & SDC Instrument Leader )**

* * *

![](https://jayabarathan.files.wordpress.com/2010/05/fig-1-first-mission-to-pluto-beyond.jpg?w=530&h=798)

“சனிக்கோளுக்கு அப்பால் தீரச் சாதனை செய்த விண்வெளிக் கப்பல் சென்று 30 ஆண்டுகள் கடந்து, முதன்முதல் சூரிய மண்டலம் தாண்டிய வாயேஜர் 1 & 2 (Voyager 1 & 2) விண்ணுளவிகளுக்குப் பிறகு, தனித்துப் புளுடோ கோளை உளவ நியூ ஹொரைசன் விண்ணுளவி அனுப்பப் படுகிறது.”

“இப்போது சூரிய ஒளிப்பிழம்பு புயல்களின் (Solar Wind Plasma) மூலம் வெளிப்படும், கனல் வீச்சுகளையும் (Solar Flares), கதிர் நிறை வீச்சுகளையும் (Coronal Mass Ejections) முன்பை விடக் கருவிகளின் மூலம் தெளிவாக நோக்கப் படுகிறது. சூரிய இயக்கங்கள் மிகை யாகும் இத்தருணத்தில் நியூ ஹொரைசன் விண்ணுளவியின் நவீன நுண்திறன் கருவிகள் பரிதி மண்டலத்தைக் கூர்ந்து நோக்குவது அவசியப் படுகிறது.”

**மாத்யூ ஹில்** (New Horizon PEPSSI Instrument Scientist, Johns Hopkins University, Md)

**![](https://jayabarathan.files.wordpress.com/2010/05/fig-1c-purpose-of-the-launch.jpg?w=529&h=791)**

“இதற்கு முன்பு விண்வெளித் தேடல்களில் காணாமல் விட்டவற்றை அறிவதற்குக் கவனமாகக் கருவிகளைத் தயார் செய்து மேற்பட்ட விஞ்ஞான நோக்கங்களுக்கு வழி வகுத்தோம். வியாழ மண்டலம் தொடர்ந்து மாறி வருகிறது. புதுத் தொடுவான் விண்கப்பல் மனத் துடிப்பு உண்டாக்கும் கண்டுபிடிப்புகளைக் காணச் சரியான காலத்தில் சரியான இடத்தில் பயணம் செய்துள்ளது.”

**ஜெஃப்ரி மூர், வியாழக் கோள் ஆய்வுக்குழுத் தலைவர், நாசா அமெஸ் ஆய்வகம், காலிஃபோர்னியா**

**நியூ ஹொரைஸன் ஓய்வு முடக்கக் கருவிகள் பயணத்தின் போது தூண்டிச் சோதிக்கப் பட்டன**

2006 ஜனவரி மாதம் புளுடோவை நோக்கிப் பயணம் துவங்கிய நியூ ஹொரைஸன் விண்வெளிக் கப்பல் பல மில்லியன் மைல் கடந்து 2015 ஜூலை 14 ஆம் தேதி புளுடோவின் ஈர்ப்பு வலையில் நழுவிச் சுற்ற ஆரம்பிக்கும் என்று நாசாவின் விஞ்ஞானிகள் எதிர்பார்க்கிறார். தற்போது ஏறக்குறைய முக்கால் பங்கு தூரத்தைக் (22.65 AU) (1 AU = One Earth Distance from Sun] [One AU = 150 million Kms or 90 millian miles] கடந்து நியூ ஹொரைஸன் விண்கப்பல் புளுடோவை நெருங்க இன்னும் 8.76 AU தூரம் உள்ளது.

விண்கப்பல் பயணத்தின் போது இடைத்தூரம் மில்லியன் கணக்கில் இருப்பதால் பல கருவிகள் தம் ஆயுளை நீடிக்க “ஓய்வு முடத்துவம்” [Hybernation ] செய்யப் படுகின்றன. இப்போது அப்படி உறங்கும் கருவிகள் எழுப்பப் பட்டு இயங்கப் பூமியிலிருந்து தூண்டப் பட்டன. இந்த விழிப்பு இயக்க நிலை 2013 ஜனவரி வரை நீடிக்கப் படும். அவை மீண்டும் இயங்கு நிலைக்கு மாறி அண்டவெளிச் சூழ்வெளியின் நிலைகளைப் பதிவு செய்யும்.

சூரிய மண்டலம் அடக்கிக் கொண்டுள்ள பரிதிக் கோளம் [Heliosphere] என்பது, அதி வேகச் சூரியப் புயல் அடித்து உட்புறம் ஊதிய ஒரு வகையான பலூனே. தூரம் மிகையானதால் நியூ ஹொரைஸன் விண்கப்பலின் மின்னியல் கருவிகள் நிறுத்த பட்டு பெரும்பாலும் ஓய்வு முடக்க உறக்கத்தில் தணிந்த உஷ்ணத்தில் பயணம் செய்கின்றன. அவ்விதம் நாசா செய்வதால் விண்கப்பல் கருவிகளின் ஆயுள் நீடிக்கப் படுகிறது. அதுபோல் விண்கப்பலைத் திசை திருப்பிச் செலுத்தும் உந்துவிசை ஏவிகளும் (Thrusters) தணிந்த நிலையில் இயங்கி வருகின்றன.

![](https://jayabarathan.files.wordpress.com/2010/05/fig-11-relative-sizes-of-solar-planets.jpg?w=528&h=1065)

முதலில் திட்டமிடப் பட்ட நியூ ஹொரைஸன் ஒரே ஒரு கருவி [(SDC) Student Dust Counter in Heliosphere] மட்டும் இயங்கும் விண்கப்பலாய்த் தீர்மானிக்கப் பட்டது. அந்த SDC கருவியைத் தயாரித்தவர் கொலராடோ பல்கலைக் கழகத்தின் ஒரு மாணவரே. முதன்முதல் அகிலவெளி ஆழத்தில் பணி புரிய அனுப்பப் பட்ட உளவுக் கருவியே அது. ஓய்வு முடக்கத்தில் விண்கப்பல் பயணம் செய்யும் போது SDC கருவி சுயமாய் இயங்கிச் சூரிய மண்டலச் சூழ்வெளியில் தாக்கும் தூசிகளை எண்ணிக் கணக்கிட்டுப் பில்லியன் மைல் தூரத்தில் இருக்கும் பூமிக்கு அனுப்புகிறது. பரிதி மண்டலத்தின் அந்தத் தகவல் பிற சூரிய மண்டலத்தின் மர்மங்களை விடுவிக்க உதவும் என்று எதிர்பார்க்கப் படுகிறது.

விண்கப்பல் கருவிகள் [SWAP -Solar Wind Around Pluto & PEPSSI – Pluto Energetic Particle Spectrometer Science Investigation] 1970 ஆண்டுகளில் அனுப்பப் பட்ட பயோனிர் 10 & 11, வாயேஜர் 1 & 2 கருவிகளை விட நவீனமானவை, சிறப்பானவை. இந்தக் கருவிகள் பயண வழியில் மிதக்கும் சூரிய கதிரியக்க மின்னியல் துகள்களை எண்ணிக் கணக்கிடும். விநாடிக்கு 500 கி.மீ. வேகத்தில் (விநாடிக்கு 1 மில்லியன் மைல் வேகம்) வீசும் பரிதியின் புரோட்டான் புயலில் மாதிரி எடுக்கும். 2012 ஜனவரி முதல் ஏப்ரல் வரை 80 நாட்கள் SDC, SWAP & PEPSSI ஆகிய மூன்று கருவிகளும் தகவல் பயிற்சியில் செம்மை யாகத் தகவல் அனுப்பியுள்ளன.

![New Horizon Spaceship](https://jayabarathan.files.wordpress.com/2014/03/new-horizon-spaceship.jpg?w=753&h=1103)

**புதுத் தொடுவான் விண்கப்பல் புளுடோக்கு அப்பால் பயணம்**

1977 ஆம் ஆண்டில் அனுப்பிய இரட்டை வாயேஜர் -1 & -2 விண்கப்பல் களைப் பின்பற்றி 2006 ஜனவரி 19 இல் ஏவப்பட்ட புதுத் தொடுவான் விண்கப்பல் (New Horizon Spaceship) முதன்முதல் புளுடோவைக் குறிவைத்து இப்போது பூதக்கோள் வியாழனையும், வளையக் கோள் சனியையும் தாண்டி முக்கால் தூரத்தைக் கடந்து விட்டது. 2007 பிப்ரவரி 28 இல் வியாழனைச் சுற்றி அதன் ஈர்ப்பாற்றால் உந்தி விண்கப்பல் வேகம் மிகையாகி (Jupiter Flyby Swing) புளுடோவுக்குச் செல்லும் நேரிய பாதையில் திருப்பப் பட்டது. அப்போது விண்கப்பல் வியாழக் கோளையும் அதன் துணைக் கோள் லோவையும் (Satellite Lo) புது யுக நவீனக் கருவிகள் மூலம் புது விபரங்களை உளவி அனுப்பியது. நவீன வேக ராக்கெட் வசதிகள் அமைக்கப் பட்ட விண்கப்பல் வியாழனைக் குறுக்கிட 13 மாதங்கள் எடுத்துள்ளது. விரைவான வேகத்தில் செல்லும் புதுத் தொடுவான் விண்கப்பல் புளுடோவை 2015 ஜூலை 14 ஆம் தேதியில் நெருங்கும் என்று எதிர்பார்க்கப் படுகிறது. அத்துடன் பயணம் நிறுத்தம் அடையாது முதன்முறை விண்கப்பல் பனி அண்டங்கள் நிரம்பிய குயூப்பர் வளையத்தை (Kuiper Belt) நெருங்கி ஆராயும்.

![Current Location](https://jayabarathan.files.wordpress.com/2015/03/current-location.jpg?w=510&h=604)

2006 ஜனவரி 19 ஆம் தேதி புதுத் தொடுவான் விண்கப்பல் பிளாரிடா கேப் கனாவரல் முனையிலிருந்து அட்லாஸ் -5 முதற்கட்ட ராக்கெட், சென்ட்டூர் இரண்டாம் கட்ட ராக்கெட், ஸ்டார் 48B மூன்றாம் கட்ட ராக்கெட் மூலம் ஏவப்பட்டது. இதுவரை உந்தப்படாத ஓர் வேக ராக்கெட் விண்கப்பலாகக் கருதப்படுகிறது புதுத் தொடுவான். சின்னக் கோள் புளுடோவைக் குறிவைத்து ஏவப்பட்டாலும் திட்டப்படி அது பரிதி மண்டலத்தின் விளிம்பில் கியூப்பர் வளையத்தையும், வால்மீன்கள் வெளிவரும் ஓர்ட் முகில் கோளத்தையும் ஆராயப் போகிறது. விண்கப்பல் பின்பற்றும் வீதி ‘பரிதி-புவி விடுவிப்புப் பாதை’ (Earth -Solar Escape Trajectory). எனப்படுவது. விண்கப்பல் உந்தப்பட்ட வேகம் விநாடிக்கு 10 மைல் வீதம் (மணிக்கு 36,370 மைல் வேகம்) (16.3 கி.மீ/விநாடி) (மணிக்கு 58,500 கி.மீ வேகம்) என்று அறியப் படுகிறது. இந்த வேகத்தில் பயணம் செய்து பூதக்கோள் வியாழனின் ஈர்ப்பாற்றலில் முடுக்கப்பட்டு புளுடோவையும் அதன் துணைக்கோள் சேரனையும் (Charon) முதன்முதல் நெருங்கி ஆராயும். வியாழக் கோளையும் அதன் துணைக்கோள் லோவையும் (Lo) மெல்லிய வளையங்களையும் இதுவரை உளவிப் புதுத் தகவலை அனுப்பியுள்ளது. அடுத்து சனிக்கோளின் பாதையை 2008 ஜன் 8 ஆம் தேதி குறுக்கிட்டுக் கடந்து இப்போது யுரேனஸ் நெப்டியூன் கோள்களை நோக்கிச் சென்று கொண்டிருக்கிறது.

![](https://jayabarathan.files.wordpress.com/2010/05/fig-1a-new-horizon-spaceship-instruments1.jpg?w=529&h=1066)

**புதுத் தொடுவான் பயணத்தின் குறிக்கோள் என்ன ?**

புதுத் தொடுவான் திட்டம் நிறைவேற 15 ஆண்டுகளுக்கு (2001–2016) ஒதுக்கிய நிதிச் செலவு 650 மில்லியன் டாலர். இச்செலவில் விண்கப்பல் கட்டமைப்பு, கருவிகள், ராக்கெட் ஏவல், திட்டக் கண்காணிப்பு, திட்ட இயக்கம், தகவல் ஆய்வுகள், விளம்பரம், பயிற்சி ஆகியவை அடங்கும். புதுத் தொடுவான் விண்கப்பல் குறைந்த எடையில் தயாரிப்பாகி வேகமாகச் செல்ல டிசைன் செய்யப்பட்டது. ஏவப்படும் போது விண் கப்பலின் எடை 478 கி.கி (1054 பவுண்டு). புதுத் தொடுவான் திட்டமிட்ட போது புளுடோ பரிதி மண்டலத்தின் ஒரு கோளாகக் கருதப் பட்டிருந்தது. சமீபத்தில் அது ஒரு குள்ளக் கோள் (Dwarf Planet) என்று அகில வானியல் ஐக்கியப் பேரவை உறுப்பினரால் (International Astronomical Union) புறக்கணிப்பானது. இதுவரை செய்த பயணத்தில் விண்கப்பல் பூதக்கோள் வியாழனையும், அதன் துணைக் கோளையும், சனிக் கோளையும் நவீனக் கருவிகளால் ஆராய்ந்துள்ளது.

அடுத்து 2011 மார்ச்சில் யுரேனஸ் கோள் பாதையைக் கடக்கும். அதற்கு அடுத்து 2014 ஆகஸ்டில் நெப்டியூன் கோள் வீதியைத் தாண்டும். 2015 இல் புளுடோவை நெருங்கியதும், அது புளுடோவையும் அதன் துணைக்கோள் சேரனையும் உளவித் தகவல் அனுப்பும். 2015 ஆண்டு ஜூலை 14 இல் புளுடோவைத் தாண்டிச் செல்லும் புதுத் தெடுவான் விண்கப்பல் 5 மாதங்கள் அதையும் அதன் துணைக்கோள் சேரனையும் ஆராயும். பிறகு சுமார் 100,000 எண்ணிக்கை யுள்ள குள்ளப் பனிக் கோள் அகிலத்தையும் (Icy Dwarf Worlds) பில்லியன் கணக்கில் இருக்கும் வான்மீன் மந்தை களையும் கொண்ட கியூப்பர் வளையத்தை (Kuiper Belt Globe) விளக்கமாக நோக்கும் !

![](https://jayabarathan.files.wordpress.com/2012/07/solar-planets-relative-distances.jpg?w=812&h=1257)

**பூதக்கோள் வியாழனில் விண்கப்பல் கண்டது என்ன ?**

முதன்முதலில் வியாழனை நோக்கிச் சென்ற கலிலியோ விண்ணுளவி ஆறு ஆண்டுகட்கு மேல் பயணம் செய்ய வேண்டியிருந்தது. அதற்குப் பூமியால் இருதரம் ஈர்ப்பாற்றல் உந்தும், வெள்ளிக் கோளால் ஒருதர உந்தும் பெற்றது. அதற்குப் பிறகு சென்ற காஸ்ஸினி விண்ணுளவி வியாழனை அண்ட வெள்ளிக் கோளால் இருமுறை ஈர்ப்பாற்றல் உந்தும், ஒருமுறை பூமியால் ஈர்ப்பாற்றல் உந்தும் பெற்று 3 வருடங்கள் எடுத்தது. சனிக்கோளை நெருங்க மேலும் மூன்றரை ஆண்டுகளும் எடுத்தது. ஆனால் வேகமாக உந்தப்பட்ட புதுத் தொடுவான் விண்கப்பல் பூமி யிலிருந்து 13 மாதங்களில் (பிப்ரவரி 28, 2007) வியாழனை நெருங்கி ஒரு புதிய வரலாற்றுச் சாதனையைப் புரிந்தது. அடுத்து 15 மாதங்களில் (ஜூன் 8, 2008) சனிக்கோளைக் கடந்ததும் அடுத்தோர் வரலாற்றுச் சாதனையே.

வியாழனையும் அதன் நான்கு துணைக் கோள்களையும் விண்கப்பல் நெருங்கும் போது, பூமியிலிருந்து விண்கப்பலின் நவீனக் கருவிகள் ஆராய இயக்கப் பட்டன. கலிலியோ விண்ணுளவி 2003 இல் ஓய்ந்த பிறகு அடுத்துப் புதுத் தொடுவான் 2007 இல் உளவி புதிய தகவலை அனுப்பியது. வியாழனில் நிறம் மாறிவரும் ‘செந்நிற வடுவில்’ (Jupiter’s Red Spot) எழும்பும் ஒலிவேகத்தை மிஞ்சும் சூறாவளியை (Supersonic Winds) அளந்து அதன் போக்கை மிக்க விளக்கமாகப் படம் எடுத்தது. 2005 ஆண்டுவரை செந்நிற வடுக்களில் ஒரு வெள்ளை நீள்வட்ட முகில் (White Oval Cloud) தெரிந்தது. மேலும் வியாழனின் மங்கிய வளையத்தைப் படம் பிடித்தது. அந்த வட்ட வளைய அமைப்பில் வெகு சமீபத்தில் உண்டான மூன்று தூசிக் கொத்துகளைப் (Clumps of Fine Dust Particles) படம் எடுத்தது.

![Project Details](https://jayabarathan.files.wordpress.com/2014/03/project-details.jpg?w=873)

**வியாழன் துணைக்கோளில் விண்கப்பல் கண்டவை என்ன ?**

புதுத் தொடுவான் விண்கப்பலின் கூரிய காமிரா வியாழனின் எரிமலைத் துணைக்கோள் “லோவை” (Jupiter Moon Lo) சீரிய முறையில் முதன்முதல் ஆராய்ந்து தகவல் அனுப்பியது. விண்கப்பலின் தொலை நீட்சி உளவுக் காமிரா ‘லோர்ரி படம் பிடிப்பி’ (LORRI – Long Range Reconnaissance Imager) வாஸ்தர் எரிமலைப் புகை கொதித்தெழும் (Tvashtar Volcano) காட்சியை விளக்கமாகப் படம் பிடித்து அனுப்பியது. அதன் கோரப் புகை முகில் 200 மைல் (320 கி.மீ) உயரத்துக்கு எழுவதைக் காட்டியது. அத்துடன் புதிய இரண்டு எரிமலைகளின் எழுச்சிகளையும், 20 மேற்பட்ட தளவியல் மாறுபாடுகளையும் கண்டுபிடித்தது.

புதுத் தொடுவான் விண்கப்பல் பயணத்தில் இரண்டு முக்கிய விஞ்ஞானத் திட்டக் குறிக்கோள்கள் வெற்றி அடைந்தன. முதலாவது ஓர் அண்டக் கோளின் ஈர்ப்பாற்றலைப் பயன்படுத்தி எப்படி நெருங்கிச் சென்று வேகத்தை விரைவாக்குவது என்று பயிற்சி மூலம் செய்தறிந்தது. அதனால் விண்கப்பலின் வேகம் அதிகரித்துப் பயணக் காலம் குறைந்தது. இரண்டாவது வியாழனுக்கு அருகில் ஈர்ப்புச் சுழல்வீச்சைப் பயன் படுத்தியதால், பேரளவு சுற்றியக்கச் சக்தியை (Jupiter’s Orbital Energy) விண்கப்பல் களவாடிக் கொள்ள முடிகிறது என்பது அறியப் பட்டது. அவ்விதம் செய்ததில் பூதக்கோள் வியாழனின் ஈர்ப்பாற்றல் சுழற்சியால் (Gravitational Slingshot) விண் கப்பலின் வேகம் மணிக்கு 9000 மைல் (150000 கி.மீ/மணி) மிகையானது ! பூமி யிலிருந்து சமிக்கை அனுப்பி நாசா நிபுணர் புளுடோ கோளுக்குச் சீக்கிரம் செல்லும் வேகப் பாதையில் விண்கப்பலைத் திறமையாகத் திருப்பினர் ! வியாழக்கோளின் ஈர்ப்பாற்றல் உந்துசக்தி களவாடப் படவில்லை யென்றால் விண்கப்பல் புளுடோவை அண்ட மூன்று ஆண்டுகள் இன்னும் அதிகமாய் எடுக்கும் !

![](https://jayabarathan.files.wordpress.com/2010/05/fig-3-oort-cloud-comets.jpg?w=540)

**(தொடரும்)**

**படங்கள்:** Astronomy Magazine, BBC News, National Geographic News, NASA

**தகவல்:**

a) http://www.thinnai.com/?module=displaystory&story_id=40206171&format=html(Jupiter)

b) http://www.thinnai.com/?module=displaystory&story_id=40206102&format=html(Saturn)

c) http://www.thinnai.com/?module=displaystory&story_id=40206231&format=html (Uranus & Neptune)

d) http://www.thinnai.com/?module=displaystory&story_id=41005231&format=html(Voyager 1 & 2 Travel Beyond the Solar System.

1\. National Geographic News – Voyager 1 at Solar System Edge By : Stefan Lovgren (June 2, 2005)

2\. National Geographic News – Voyager Probes Send Surprises from Solar System Edge By : Richard A. Lovett (September 26, 2006)

3\. NASA’s Golden Gift to the Aliens : 30 Years Later Voyager 1 & 2 By : Kevin Friedl (May 15, 2010)

4\. NASA’s Voyager 2 Spaceship “Hijacked By Aliens’ By : Stephanie Dearing (May 15, 2010)

5\. From Wikipedia – Voyager 2 (May 16, 2010)

6\. Voyager 2 Journey By NASA (Updated on May 17, 2009)

7\. NASA Report – Pluto-Bound New Horizon Spacecraft Sees Changes in Jupiter System (September 10, 2007)

8\. Wikipedia Report : New Horizons Spacecraft (May 26, 2010)

9\. Astronomy Magazine : How We Will Explore Pluto ? NASA’s New Horizon Probe By : Richard Talcott (July 2010)

10\. Pluto-Bound NASA Spacecraft to Collect More Data When Hibernating During Travel (July 9, 2012)

11\. Outer Planets : New Horizons Doing Science in its Sleep (July 10, 2012)

12\. http://www.decodedscience.com/new-horizons-nasas-pluto-bound-spacecraft-keeps-going-going/39941 [December 4, 2013]

13\. http://www.redorbit.com/news/space/1113047356/new-horizons-approaching-pluto-011514/ [January 13, 2014]

14\. www.dailygalaxy.com/my_weblog/2014/01/the-unexplored-planet-nasas-fastest-spaceship-on-approach-to-pluto-1.html? [January 18, 2014]

14 a. http://www.davidreneke.com/hubble-to-search-beyond-pluto-for-a-new-horizons-target/# [June 20, 2014]

15\. http://www.planetary.org/blogs/emily-lakdawalla/2015/02041311-new-horizons-returns-first.html [February 4, 2015]

16\. http://blogs.scientificamerican.com/observations/2015/03/06/dawn-spacecraft-arrives-at-ceres-becomes-first-to-orbit-a-dwarf-planet/ [March 6, 2015]

17\. http://www.nasa.gov/newhorizons/homes-on-pluto/ [March 10, 2015]

18\. http://www.nytimes.com/interactive/2015/01/13/science/space/photos-of-pluto-from-nasa-new-horizons.html?_r=0 [March 11, 2015]

19\. http://en.wikipedia.org/wiki/New_Horizons, [March 24, 2015]

20\. http://www.dailygalaxy.com/my_weblog/2015/03/naming-the-mysterious-features-of-pluto-and-charon-an-open-invitation-to-the-world-community.html? [March 24, 2015]

21\. https://en.wikipedia.org/wiki/Moons _of_ Pluto [July 17, 2015]

22\. http://www.dailygalaxy.com/my_weblog/2015/07/nasa-pluto-mission-charons-strange-mountain-has-geologists-stunned-and-stumped.html? [July 17, 2015]

23\. https://www.nasa.gov/audience/forstudents/k-4/stories/nasa-knows/what-is-pluto-k4.html [August 4, 2015]

24\. http://www.space.com/68-inside-dwarf-planet-pluto-infographic.html [November 15, 2010]

25\. http://www.space.com/11431-photos-pluto-charon-moons-dwarf-planet.html [July 14, 2015]

26\. http://cseligman.com/text/planets/pluto.htm [November 21, 2015]

27\. https://www.theguardian.com/science/2015/dec/05/pluto-new-horizons-sharpest-ever-images-space [December 5, 2015]

28\. https://en.wikipedia.org/wiki/Pluto [June 14, 2016]

29\. http://www.wired.com/2015/07/nasa-releases-stunning-color-images-pluto-charon [July 14, 2015]

30\. http://www.dailygalaxy.com/my_weblog/2016/06/vast-water-ocean-detected-on-pluto-absolutely-incredible.html? %5B [June 27, 2016]

31\. http://www.iflscience.com/space/pluto-might-have-biggest-volcano-outer-solar-system/

32\. http://www.dailygalaxy.com/my_weblog/2016/08/enormous-volcano-detected-on-pluto-that-spews-ice-not-lava-nothing-like-this-has-been-seen-in-the-de.html [August 11, 2016]

33\. http://www.dailygalaxy.com/my_weblog/2016/09/-nasa-mystery-scientists-baffled-by-plutos-intense-x-ray-emissions-no-natural-means-for-emitting-x-r.html? [September 18, 2016]

34\. http://blogs.scientificamerican.com/life-unbounded/more-evidence-for-an-ocean-inside-pluto/?WT.mc _id=SA_ DD_20160927 [September 26, 2016]

**_*_ _*_ _*_ _*_ _*_ ***  
S. Jayabarathan (jayabarathans@gmail.com) September 26, 2016 [R-2]

[http://jayabarathan.wprdpress.com]

[அடுத்த பக்கம்](jayabarathan_wordpress_com_1_84)