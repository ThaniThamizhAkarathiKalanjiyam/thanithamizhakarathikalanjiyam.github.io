---
categories: blog
title: அகநானூறு 
sub_title: 132 குறிஞ்சி
keywords: More, Tamil, Books
description: அகநானூறு 
author: Tamilan
layout: Ruby
tags:
- தமிழ்ப் புலவர்கள் 

is_book: 1
permalink: agananooru_137
featured: /images/noolkal_96_6.png
order: 137
---


## 132 குறிஞ்சி

ஏனலும் இறங்கு குரல் இறுத்தன; நோய் மலிந்து,  
ஆய்கவின் தொலைந்த, இவள் நுதலும்; நோக்கி  
ஏதில மொழியும், இவ் ஊரும்; ஆகலின்,  
களிற்று முகம் திறந்த கவுளுடைப் பகழி,  
வால் நிணப் புகவின், கானவர் தங்கை 5

அம் பணை மென் தோள் ஆய் இதழ் மழைக் கண்  
ஒல்கு இயற் கொடிச்சியை நல்கினைஆயின்,  
கொண்டனை சென்மோ நுண் பூண் மார்ப!  
துளிதலைத் தலைஇய சாரல் நளி சுனைக்  
கூம்பு முகை அவிழ்த்த குறுஞ் சிறைப் பறவை 10

வேங்கை விரி இணர் ஊதி, காந்தள்  
தேனுடைக் குவிகுலைத் துஞ்சி, யானை  
இருங் கவுட் கடாஅம் கனவும்,  
பெருங் கல் வேலி, நும் உறைவு இன் ஊர்க்கே.

**தோழி தலைமகளை இடத்து உய்த்து வந்து,  
தலைமகனை எதிர்ப்பட்டு நின்று,வரைவு கடாயது. - தாயங்கண்ணனார்**

[அடுத்த பக்கம்](agananooru_138)