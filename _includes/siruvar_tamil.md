## அறிமுகம்  
  
**வளையாபதி ஆசிரியர் நூல்கள்**  
  
# சிறுவர் தமிழ்  
  
>ஆசிரியர்  
**முனைவர் திருமதி ச.கண்மணிகணேசன்**  
   
  
பதிப்பு  
2019-05-21-   

## முன்னுரை

பத்துக் கட்டுரைகளும் ஐந்து குழந்தைப் பாடல்களும் கொண்ட தொகுப்பு இது. எல்லாம் பத்து  வயதுக்குட்பட்ட சிறுவர்க்குரியது.

பாலர் பள்ளி முதல் இன்றைய சிறுவர்க்கு சொற்பொழிவுப்போட்டி நடத்துகின்றனர். ஒருவகையில் அவர்களது நோக்கம் போற்றுவதற்குரியது. பெற்றோர் தம் பிள்ளைகளோடு அமர்ந்து எதோ ஒரு பொருள் பற்றிப் பேச; கற்றுக்கொடுக்க ஏதுவாக அமையும். தொலைக்காட்சிப் பெட்டியிலிருந்தும், கைபேசியிலிருந்தும் பெற்றோர் கவனத்தைத் திருப்ப வசதியாக இருக்கும். இயல்பாகவே பிள்ளைகளின் கவனமும் திரும்பும். அந்த சந்தர்ப்பத்தில் அங்கே தமிழ் விளையாடும்.

ஆம்; இவை அனைத்தும் பள்ளியில் பயிலும் குழந்தைகட்காக என் நட்பு வட்டம் என்னிடம் கேட்டு நான் தயாரித்துக் கொடுத்தவை. எல்லாத் தலைப்புகளுமே  சிவகாசியில் பள்ளிக் குழந்தைகட்கென ஒவ்வொரு ஆண்டும் அளிக்கப்பட்டவை. அதனால் தான் ‘எனக்குப் பிடித்த பறவை-1’ இருந்தும்; இன்னொன்று தேவைப்பட்டது. ‘எனக்குப் பிடித்த பறவை- 2’ உருவானது.

சில நாட்களுக்கு முன்னர் ஒரு இலங்கைப் படைப்பாளி வலைத்தளத்தில் ஒரு திறந்த கடிதம் எழுதி இருந்தார். குழந்தை இலக்கியத்திற்கென்று நாம் என்ன செய்திருக்கிறோம் என்று கேட்டிருந்தார். அப்போது தான் என் அலமாரியில் தூங்கிக் கொண்டிருந்த இக்கட்டுரைகள் மின்நூலாக வெளிவர வேண்டும் என்று முடிவு செய்தேன். தொலைந்தவை போக எஞ்சியவை நூலாகின்றன. 
     
எந்தத் தலைப்பைக் கொடுத்தாலும்; இரண்டு வயது முதல் ஐந்து வயது வரை குழந்தைக்கு பாட்டாகப் படிப்பது தானே இயல்பும் எளிமையும் ஆகும். அதனால் தான் அவர்கட்கு உரியவற்றைப் பாடல்களாக அமைத்திருந்தேன்.   
 
ஒன்றாம் வகுப்பிலிருந்து ஐந்தாம் வகுப்பு வரை பயிலும் மாணவர்க்கு மட்டுமே கட்டுரைகள் உரியன. எல்லாக் கட்டுரைகளும் அவர்கள் வயதிற்கும் திறனுக்கும் ஏற்ப சிறு சிறு சொற்றொடர்களால் ஆனவை. சிறுவரின் தனிப்பட்ட தேவைக்கேற்ப எந்தப் பகுதியையும் வெட்டிக் கொள்ளலாம். எல்லாப் பொருளும்  நேர்கோணப் பார்வையில் எழுதப்பட்டவை. அதே நேரம் அவர்கள் மனதையும், அறிவையும் ஆரோக்கியமாக வைக்கக் கூடியவை.

எளிமைக்கும் அழகுக்கும் ஒத்த இடம் அளித்துள்ளேன். இதைப் பயிலும் எந்தக் குழந்தைக்கும் தமிழ் இலகுவான அழகான மொழி என்று மனதில் பதியும். பாண்டித்தியம் என்ற பெயரில் தமிழைக் கடினமாக மாற்ற என்னால் இயலாது. ஆசிரியத்தனத்தின் அளவுகோலே எதையும் எளிமையாக்குதல் என்னும் கொள்கை உடையவள் நான். அந்த எளிமை மொழிநடையில் மட்டுமின்றி; புரிய வைப்பதிலும் அமையும் போது தான் எனக்கு நிம்மதியும் நிறைவும் ஏற்படும்.

இந்தக்கட்டுரைகள் எனக்கு நிறைவும், நிம்மதியும் தந்தவை. ஏனென்றால் அவ்வப்போது பரிசுகளைக் கண்முன்னர் கொண்டுவந்து காட்டியவை; என் படைப்புக் குழந்தைகளைப் பெருமைப்படுத்தியவை. 

பத்து வயதிற்கு மேல் பள்ளியில் பயிலும் குழந்தைகட்கு நான் கையாளும் மொழிநடை எனது ‘மேடைத்தமிழ்’ வரிசையில் இடம் பெறும்.   

- கண்மணி      


 
  
## கைபேசி தொகுப்புரை  

**முனைவர் திருமதி ச.கண்மணிகணேசன்** அவர்கள் 1976இல் தனியார் கல்லூரித் தமிழ்த்துறையில் துணைப்பேராசிரியராகப் பணியைத் தொடங்கி; முனைவர் பட்டம் பெற்ற பிறகு இணைப்பேராசிரியராகித்; தன்னாட்சிக் கல்லூரியின் தேர்வாணையராக ஓராண்டு பணியாற்றிய பின்னர்; விருப்பஓய்வு பெற்று; பத்தாண்டு காலம் சுயநிதிக்கல்லூரி முதல்வராகப் பணியாற்றியவர். 

மேலும் **முனைவர் திருமதி ச.கண்மணிகணேசன் தமது சிந்தனைக் கருவூலத்தைப் பயன்படுத்திக் கொள்ள அனுமதி தந்தமைக்கு நான் நன்றிக் கடன் பட்டவனாக இருக்கிறேன்** என்பதை மனதாரக் கூறிக் கொள்கிறேன்.  
  
**கைபேசியாக்கம்,  
மு.பிச்சைமுத்து**  
2019-05-21-

## Creative Commons Public Licenses

[![Creative Commons License](https://i.creativecommons.org/l/by/4.0/88x31.png)](http://creativecommons.org/licenses/by/4.0/)  
This work is licensed under a [Creative Commons Attribution 4.0 International License](http://creativecommons.org/licenses/by/4.0/).
## குழந்தைப் பாடல்கள்
இந்தப் பகுதியில் கண்மணி அவர்களின் சிறுவர்கள் பாடும் பாடல்களாக சில பாடல்கள் இடம் பெறுகின்றன.

## 01 எங்கள் வீட்டுத் தோட்டம்  
  
எங்கள் வீட்டுத் தோட்ட அழகு  
சிங்காரமான சின்ன அழகு  
  
>அம்மாவும் அப்பாவும் அக்காவும் நானும்  
அவரவர் பங்கிற்கு ஆளுக்கு ஒன்றாய்  
சும்மா இருக்கும் நேரத்தில் எல்லாம்  
ஆசையாய் விதைப்போம் ;வளர்ப்போம் ;ரசிப்போம்  
  
எங்கள் வீட்டுத் தோட்ட அழகு  
சிங்காரமான சின்ன அழகு  
  
>அஞ்சுமணிப்பூ மேல் ஆசைமிக்க கொண்டு  
அக்கா ஒருநாள் விதைகள் போட்டாள்  
கொஞ்ச நாளில் வளர்ந்து பூத்தன  
வண்ணப் பூக்கள் கண்ணைக் கவர்ந்தன  
  
எங்கள் வீட்டுத் தோட்ட அழகு  
சிங்காரமான சின்ன அழகு  
  
>பொன்னாங்கண்ணிக் கீரைப் பாத்தி  
பொறுப்பாய் நீரை அம்மா ஊற்றி  
ஆய்ந்து எடுத்து அடுப்பில் ஏற்றி  
அளவாய்ச் சமைத்து வைப்பது நேர்த்தி  
  
எங்கள் வீட்டுத் தோட்ட அழகு  
சிங்காரமான சின்ன அழகு  
  
>முள்ளால் வேலி  ஒன்று உண்டு  
நடுவில் வேப்ப மரத்தின் கன்று  
முருங்கை மரம் ஒரு ஓரத்தில் நின்று  
ஜோராய்க் காய்க்கும் சுவை மிக நன்று  
  
எங்கள் வீட்டுத் தோட்ட அழகு  
சிங்காரமான சின்ன அழகு  
  
>வழிபடத் தோதாய்த் துளசி மாடம்  
நிழல்தரும் பெருமை வேம்பு தானும்  
கொழுந்தைத் தந்து குழந்தை எனக்கு  
மருந்தும் ஆகும் தேவைக்கு நாளும்  
  
எங்கள் வீட்டுத் தோட்ட அழகு  
சிங்காரமான சின்ன அழகு  
  
>இயற்கை உரமாம் குப்பை கூளம்  
கழிவு நீரெலாம் செடியினை ஊட்டும்  
சுற்றிலும் காற்றைத் தூய்மை செய்யும்  
தோட்டம் வீட்டை எடுப்பாய்க் காட்டும்  
  
எங்கள் வீட்டுத் தோட்ட அழகு  
சிங்காரமான சின்ன அழகு  
  
  
கண்மணி  
  
## 02 உணவில் காய்கனிகள்  
  
உண்ணும் உணவில் காய்கனியின் பங்கு  
சொல்ல வந்தேன் நானின்று இங்கு  
  
>அன்றாடம் ஆப்பிள் ஒன்று தின்றால்  
சென்றொடும் சோர்வு எல்லாம் தன்னால்  
  
காரட் தக்காளி பப்பாளிப் பழங்கள்  
கண்ணில் ஒளியைக் கூட்டும் வகைகள்  
  
>வல்லாரைக்கீரை வளர்க்கும் மூளை  
சொல்லாமல் புரியும் உயர்வோம் நாளை  
  
பொருத்தமான பெயர் பொன்னாங்கண்ணி  
விரும்பிச்சாப்பிடு விளைவை எண்ணி  
  
>இதயம் காக்க வெங்காயம் பூண்டு  
இனிதே வாழ்வோம் நாமதை உண்டு  
  
புடலை பீர்க்கு அடிக்கடி சேர்க்க  
உடலை வளர்க்கும் தாது கிடைக்க  
  
>கடலை பயறு அளவாய்க் கொள்க  
தடையில்லாமல் புரதம் பெருக  
  
வயிற்றுப் புண்ணுக்கு அகத்தி இருக்கு  
வாழைக்கு மேலொரு மூலிகை எதற்கு?  
  
>பச்சைக்காய்கறிகள் வைட்டமின்வங்கி  
இச்சையோடு உண்போம் அன்றாடம் வாங்கி  
  
உணவே மருந்தாய் உட்கொண்டு வாழ்ந்தால்  
உடலும் வளரும்; நோயும் நீங்கும்.  
  
  
கண்மணி  
  
## 03 கடற்கரையில் ஓர் நாள்  
  
பள்ளித்தேர்வு முடிந்தவுடன்  
சென்னை சென்றோம் எல்லோரும்  
அப்பா அம்மா தங்கையோடு  
நானும் போனேன் பாட்டிவீடு  
காற்று வாங்க மாலையிலே  
கடற்கரை சேர்ந்தோம் ஓர் நாளே  
  
>நீலக் கடலின் அலைகள் தேர்  
ஏறும் நுரையோ வெள்ளைவெளேர்  
பொங்கும் வேகத் தொடரலையும்  
பூரித்துயர்ந்து சுருண்டு விழும்  
கண்ணுக்கெட்டிய தூரம்வரை  
கடலின் பரப்பு அளவில்லை  

தாத்தா கையைப் பிடித்துக்கொண்டு  
காலை நனைத்தேன் குஷியோடு  
கரையை முட்டி மோதிவிட்டுத்  
திரும்பும் தண்ணீர் உப்புச்சுவை  
தேங்கா மங்கா பட்டாணி சுண்டல்  
கொரிக்கக் கிடைத்தது சூப்பர் சுவை  
  
>அங்கும் இங்கும் நண்டுவளை  
ஓடித் தொடர்ந்தேன் குஞ்சுகளை  
குலுங்கிக் குதித்து ஓடியது  
குதிரைச் சவாரியின்  இணையேது  
விரலால் எழுதிய எழுத்ததனை  
அலைகள் அழிப்பதும் ஒரு ரசனை

சிப்பிசங்கு தேடிச் சேர்த்தது  
கால்சட்டைப்பை நிறைந்து கனத்தது  
கல்லும் சிமிண்டும் இல்லாமல்  
கட்டி முடித்தேன் ஒருவீடு  
கடற்கரை மணலில் களையோடு  
காட்சி அளித்தது கனஜோரு  
  
>சூரியன் மறைந்தான் மேலைப்புறம்  
நிலா எழுந்தது கீழைப்புறம்  
திரும்பி வரவும் மனமில்லை  
உருளும் நீர்த்திரள் ஓயவில்லை  
பார்க்கப் பார்க்கப் பரவசம்  
ஹையா காற்றுடன் கொண்டாட்டம்  
  
  
கண்மணி  
  
## 04 என் அம்மா  
  
காலைக் கதிரவன் உதித்தவுடன்  
>தட்டியெழுப்புவாள் என் அம்மா  
  
கண்ணை விழித்துப் பார்த்தவுடன்  
>கனிவாய்ச் சிரிப்பாள் என் அம்மா  
  
பல்லைத்தேய்த்து நான் குளிக்கத்  
>துணையாய் இருப்பாள் என் அம்மா  
  
பள்ளிச் சீருடை அணிவித்துப்  
>பசியை நீக்குவாள் என் அம்மா  
  
அம்மா டாடா காட்டினால்  தான்  
>அழாமல் வருவேன் பள்ளிக்கு  
  
மாலை நேரம் வீடு வந்தால்  
> அம்மா முகம்தான் டானிக்கு  
  
பாடம் படிக்க அமர்ந்து விட்டால்  
சிம்ம சொப்பனம் தான் எனக்கு  
கெஞ்சிக் கொஞ்சி மிஞ்சி அம்மா  
>சொல்லித் தருவதென் நன்மைக்கு  
  
அழகான என் அம்மா கதை சொன்னால்  
>துக்கமும் துயரமும் ஓடிவிடும்  
  
அன்புள்ள என் அம்மா மடியமர்ந்தால்  
>தூக்கம்தானே ஓடிவரும்  
  
உலகிலேயே உயர்ந்தவள்  
>என் அம்மா அம்மா அம்மா தான்.  
  
  
கண்மணி  
  
## 05 எங்கள் நாடு  
  
எங்கள் நாடு சிறியது;  
>மக்கள் தொகையோ பெரியது  
  
பாரதம் தான் பெயராகும்;  
>பேசும் மொழியோ பலவாகும்  
  
வடக்கின் எல்லை இமயமலை ;  
>தெற்கின் எல்லை குமரிமுனை  
  
வங்கக்கடல் தான் கிழக்கெல்லை;  
>அரபிக்கடல் தான் மேற்கெல்லை  
  
பாயும் நதிகள் வளம் கொடுக்கும்;  
>ஆன்மநிதியும் பலம் கொடுக்கும்  
  
வகைபல கொண்டது பண்பாடு;  
>தொகைபல தெரிவது உடையோடு  
  
அழகுமயில் தான் நம்பறவை;  
>அசோக சக்கரம் நம்பெருமை  
  
வேற்றுமையில் ஒற்றுமை;  
>விளைத்துக் காட்டும் பெற்றிமை  
  
எங்கள்நாடு இனியது;  
>எனக்கு மிகவும் பிடித்தது  
  
கண்மணி  
  


## மேடைத்தமிழ்
இந்தப் பகுதியில் கண்மணி அவர்களின் சிறுவர்கள் மேடைப்பேச்சுக் கட்டுரைகள் இடம் பெறுகின்றன.

## 01 நான் விரும்பும் விழா  
  
அனைவருக்கும் எனது அன்பு வணக்கம் .  
  
>மனித வாழ்க்கையில் இன்பமும் உண்டு; துன்பமும் உண்டு .  
ஏற்றமும் உண்டு; தாழ்வும் உண்டு.  
நன்மையும் உண்டு; தீமையும் உண்டு.  
இவ்வாழ்வில் இன்பத்தையும், ஏற்றத்தையும், நன்மையையும் நாடிச் செல்லாத மனிதமனமே இல்லை.  
  
ஆம். மனிதன் இன்பம் எங்கே? எங்கே? என்று தேடி அலைகிறான்.  
விழாக்கள் மனிதனுக்கு இன்பமூட்டவே ஏற்படுத்தப்பட்டவை.  
  
**விழாக்களில் தான் எத்தனை வகைகள்!**  
  
தீபாவளி, கிறிஸ்துமஸ், ஈத் போன்ற சமயம் சார்ந்த விழாக்கள்.  
சுதந்திர தினம், குடியரசு தினம் போன்ற நாடு சார்ந்த விழாக்கள் .  
ஓணம், தைப்பொங்கல் போன்ற பருவம் சார்ந்த விழாக்கள் .  
இவற்றுள் 'நான் விரும்பும் விழா எது?' இக் கேள்வி எப்படி இருக்கிறது தெரியுமா?   
உனக்கு மிகவும் பிடித்த இனிப்பு எது?   
லட்டா? அல்வாவா?  பால்கோவாவா? என்று கேட்பதைப் போல் தான் உள்ளது.  
எல்லாம் தான் பிடிக்கும்; விழாக்களிலும் எல்லாம் தான் பிடிக்கும்.  
ஆனாலும் மனதிற்கு மிகவும் நெருக்கமான இன்பத்தைத் தூண்டும் விழா-   
'தமிழர் திருநாள்' என்று போற்றப்படும் தைப்பொங்கல் விழா தான்.  
தைமாதத்தின் முதல்நாள் தமிழகத்தில் அறுவடைத் திருநாள் என்று பொருள்படும்  படியாகத் தைப்பொங்கல் எனப் பெயர் சூட்டப்பட்டுள்ளது.  
மண்ணை நம்பி வாழும் மனிதரின் உழைப்பிற்குக் கூலியாய் மண்மகள் கதிர்களைப் பரிசளிக்கும் நாள் தைத்திருநாள் ஆகும். இதைத்தான் இன்றைய புதுக்கவிஞரும், ”பொங்கல் திருநாள் -இது   
உழவர்களின் வியர்வைக்கு வெகுமதி நாள்“ என்று பாடியுள்ளனர்.  
பொங்கல் கொண்டாட தாத்தா வீட்டிற்குப் போவது தான் முதல் சந்தோசம்.  
  
>கதிர்க் கடவுளுக்கு சர்க்கரைப் பொங்கலிட்டு,   
தோகைக் கரும்பினை வைத்து அழகு செய்து,   
வீடுகளில் மாக்கோலமிட்டு,   
தோரணத் தொங்கலிட்டு,   
புத்தாடை புனைந்து,   
நண்பர்களுக்கு வாழ்த்தனுப்பி, பொங்கல் விழா கொண்டாடுவோம்.   
  
கரும்பின் இனிமையும், பொங்கலின் நறுமணமும் என் மனதை விட்டு நீங்காது. அன்று வழக்கிலிருந்த மாக்கோலம் மாறிப்போய்; சுண்ணாம்புக் கோலமாகி; இன்று வண்ண வண்ண பெயிண்ட் கோலமாகத் திரிந்துள்ளது.   
  
>ஊர் முழுவதும் ஒன்றுகூடி;   
ஒலிபெருக்கியில் பாட்டு முழங்க;  
கபடிப்போட்டி வைத்து; மறுநாள் மாட்டுப்பொங்கல் என்று கொண்டாட்டம் நீளும். சுற்று வட்டாரமெல்லாம் பொது இடத்தில் கூடி;   
மாடுபிடி ஜல்லிக்கட்டு நடத்தி;   
மாலையில் ரேக்ளா ரேஸ் எனப்படும் மாட்டுவண்டி ஓட்டப்பந்தயம் என நம் பண்பாட்டுக்கூறுகள் எல்லாம் உயிர்பெறும் நாள் தைப்பொங்கல் திருநாள் தான்.  
எனவே எனக்கு தைப்பொங்கல் தான் பிடித்த விழா . நன்றி, வணக்கம்     
  
## 02 மலர்கள்  
  
அருமை ஆசிரியர்களே; அன்புச்சகோதர சகோதரியரே; அனைவர்க்கும்                               
வணக்கம்.    
  
>மலர்கள்..சொல்லும்போதே  மணக்கிறது.  
'பளிச்' என்ற மின்னலைப் போல; கண்களுக்குள் ஒரு குளிர்ச்சி .  
 ஆஹா! இந்த மலர்களில் தான் எத்தனை வகைகள்!  
 மலர்களை விரும்பாத மனம் ஒன்று இருக்க முடியுமா?  
மணத்தால் சிறப்புப் பெறுபவை சில .....முல்லை, பிச்சி.  
வண்ணத்தால் மேன்மை உறுபவை சில...ரோஜா, செம்பருத்தி   
வடிவத்தால் ஏற்றம் பெறுபவை சில ......சங்குப்பூ, காந்தள் பூ   
நீளமான அழகு....பன்னீர்ப்பூவில்; வட்டமான அழகு ....நந்தியாவட்டையில்.   
உருண்டையான அழகு..குண்டுமல்லியில்; பெரிதான அழகு ...தாமரையில்.   
காலையில் மலர்ந்து கண்களைக் கவர்வது தாமரை   
மாலையில் மலர்ந்து மனம் கவர்வது அல்லி   
இரவில் மலர்ந்து இன்பம் தருவது மல்லிகை      
மென்மையின் விளக்கம் மலர்கள்.  
மகிழ்ச்சியின் வெளிப்பாடு மலர்கள்.   
அன்பைக் காட்டும் அழகுமுறை மலர்கள்.  
பெரியோருக்கு மரியாதை காட்ட மலர்களே துணை.  
தெய்வத்தை வழிபாடு செய்யவும் மலர்களே துணை.  
மங்கலத்தின் சின்னமாக அமைவதும் மலர்களே.  
  
திருமண வைபவமா?...............தேர்த் திருவிழாவா?  
சாமி அலங்காரமா?...................ஊர்கூடும் உலாவா?  
பள்ளியில் திருநாளா?...............வெள்ளிக்கிழமைப் பூசையா?  
அரசியல் மேடையா?................அமைச்சருக்குப் பிறந்தநாளா?  
மலர்களுக்குக் கிடைக்கும் முதன்மை உலகில் வேறு எப்பொருளுக்கும் இல்லை.  
  
இவை வளையங்களாக உருப்பெற்று நினைவுச்சின்னத்தை அலங்கரிப்பதுண்டு.  
மாலைகளாக உருப்பெற்று ஆண்டவனை அழகுபடுத்துவதுண்டு.  
ஆரங்களாக உருப்பெற்று மங்கையரை மகிழ்விப்பதுண்டு.  
செண்டுகளாக உருப்பெற்று திருமணத் தம்பதியரைச் சிறப்பிப்பதுண்டு.  
கூடைநிரல்களாக உருப்பெற்று பெரியோர்க்குப் பெருமை சேர்ப்பதுண்டு.  
கொத்துக்களாய் உருப்பெற்று அன்புப் பரிசாய் அமைவதுண்டு.     
உதிரிகளாக உருமாறாமல் நின்று அர்ச்சனையை  மேம்படுத்துவதுண்டு.  
தும்பைப் பூவை எடுத்து அதன் அடியில் இருக்கும் ஒருதுளி தேனை உறிஞ்சி இன்பம் சேர்த்த நாட்களை வாழ்நாளில் மறக்க முடியாது.  
கொன்றைப் பூக்களை எடுத்து அதன் பச்சைப் புல்லி வட்டத்தை உரித்தால்  உள்ளே தெரியும் யானை; இயற்கை படைத்த கலையழகு.  
நாகலிங்கப் பூவை எடுத்து அதன் அழகையும், மணத்தையும், நாள் முழுதும் அனுபவித்து வியக்கலாம்; ஆண்டவன் இணையற்ற சிற்பி .  
பிறப்புமுதல் இறப்பு வரை சடங்குகளும் சம்பிரதாயங்களும் மலர்கள் இன்றி அமைவதில்லை.இன்னும் சொன்னால்  நீளும்; நேரம் இல்லை.    
அன்பு மலர்களே ! இத்துடன் முடிக்கிறேன். நன்றி,வணக்கம்   
  
## 03 நான் விரும்பும் பறவை-1  
  
அன்பு ஆசிரியர்களே; அருமைச் சகோதர சகோதரிகளே; வணக்கம்  
சிறகடித்துப் பறக்கும் சிந்தனைப் பறவையைத் தட்டிவிட்டுக் கொண்டு உங்கள்  முன் நான் விரும்பும் பறவையைப் பற்றிப் பேச முனைகிறேன்.   
   
>காலை எழுந்தவுடன் கண்ணில் படுவது;   
கரைந்துண்ணும் பழக்கமுடையது;  
கருமை நிறத்திற்கே சிறப்பைக் கொடுப்பது ....காகம்   
பிறந்த குழந்தை தளர்நடையுடன் மழலை பயிலும்போதே;   
தாய்மார் காட்டும் முதல் பறவை என்ற தகுதியைப் பெறுவது காகம்.  
  
பாட்டுச்சொல்லிப் பிள்ளையைப் பேசப் பழக்கும் தாய், ”காக்கா கண்ணுக்கு மை கொண்டுவா” என்றே முதலில் தொடங்குகிறாள்.  
“காக்கை குருவி எங்கள் ஜாதி” என்று பாட்டுக்கொரு புலவன் பாரதியின் பாட்டில் இடம்பெறும் பெருமை பெற்றது காகம்.  
வயிற்றுக்குச் சோறிடும் முன்னர் அன்னை காக்கைக்குச் சோறிட்டு அந்தப் பறவையையே பெருமைப்படுத்துகிறாள்.  
விருந்து வரும் திருநாளைக்  கரைந்து அறிவிக்கும் காகம் என்பது நம்பிக்கை.  
இரவு தூங்கும் முன்னர் அம்மா சொல்லும் பல கதைகளில் காக்கைக்குச் சிறப்பிடம் உண்டு. பாட்டி வடை சுட்ட கதையில் காக்கைக்குப் பேரிடம் உண்டு.  
தாகம் மிகுந்த காக்கை ஆற்றங்கரைப் பானையில் கல்லெடுத்துப் போட்டு நீர் குடிப்பது அதன் மதிநுட்பத்தைக் காட்டுகிறது.   
தன் முட்டைகளைக் காக்க ராணியின் நகையை எடுத்து பாம்புப் புற்றில் போடும் காக்கையின் மதிநுட்பம் சொல்லில் அடங்காது.  
புராணங்களில் மட்டும் காக்கைக்கு இடமில்லையா? என்ன! பொங்குசனி   
என்றும் மங்குசனி என்றும் பெயர்பெறும் சனீஸ்வரனின் வாகனமே காகம் தான்.   
கோயில்களில் நவக்கிரகங்களுக்கு முன்னர் பலியினை ஏற்கச் சித்தமாக இருப்பது காகம். சனிக்கிழமைகளில் பக்தர்கள் எரிக்கும் எள்ளையும், எண்ணெயையும் தலைநிமிர்ந்து எதிர்நோக்கும் காகத்தின் பெருமை இத்துடன் முடிகிறதா? இல்லை.   
அகத்தியரின் கமண்டலத்தில் இருந்த காவிரியைக் கவிழ்த்தி நாட்டு மக்களுக்கு நன்மை செய்தது காகம். ஆம்; பிள்ளையார் காக்கை உருவத்தில் வந்து தான் உலக ஊழியம் செய்தாராம்   
இந்தச் சமுதாயத்தின் பொறுப்புணர்வுள்ள மக்கள் காரியங்களைச் சாதிக்க வளைந்து கொடுத்தால் பொதுமக்கள் கொடுக்கும் பட்டம் 'காக்கா பிடிக்கிறான் ' என்பதாகும்.  
  
>'காக்கை கரைந்து உண்ணும்' என்பது மூத்தோர் சொன்ன மொழி; அதாவது தன்  இனத்தை அழைத்துப் பகிர்ந்துண்ணும் என்பதாம்.  
  
காக்கா கா..கா...கா...ன்னு கத்துவதால் காக்கா என்று பெயர் பெற்றதா?அல்லது காக்கா னு பெயர் வைத்ததால் கா....கா.....கா...னு கத்துகிறதா? என்று சொல்விளையாட்டு விளையாடிப் பாருங்கள் .  
இப்படியே பேசினால் காக்கையின் பெருமை சொல்லிமுடியாது. எளிமை   
உடையது; ஏற்றம் உடையது; பாடம் சொல்வது; பகிர்ந்து உண்பது காகம் என்று கூறி என் உரையை முடிக்கிறேன். நன்றி; வணக்கம்.    
  
## 04 நான் விரும்பும் பறவை-2  
  
அனைவருக்கும் வணக்கம். நான் விரும்பும்  பறவை......காலைக் கதிரவன் உதிக்கும் போது நம் கண்களை விழிக்க வைப்பது; நம் காதுகளை மோதும் பறவைகளின் கானம். அவை பார்ப்பதற்கும் பலரகம்; கேட்பதற்கும் பலரகம்.  
கூவிக் கவரும் பறவையும் உண்டு.  
கரைந்து இழுக்கும் பறவையும் உண்டு.  
பேசிப் பயிலும் பறவை ஒன்று உண்டு.அதுவே என் உள்ளம் கவர்ந்த கிளி. கொஞ்சு மொழி பேசும் கிளியை விரும்பாத குழந்தைகள் இருக்க முடியுமா?!   
  
>பசுமை வண்ணம். கண்ணுக்குக் குளிர்ச்சி.  
 சிவந்த இதழ்கள் . மனதைக் கவரும்.  
 செல்லமாக வளர்ப்பதற்கு ஏற்ற பறவை கிளி.  
பெரும்பான்மை நாம் காண்பது பச்சைக்கிளி   
 கூண்டில் வளர்வதால் கூண்டுக்கிளி.   
   
வீட்டில் வளர்க்கும் கிளி நாம் இடும் சோற்றை உண்பதால் அன்னக்கிளி.   
பஞ்சவர்ணக் கிளி பெயருக்கேற்ப ஐந்து வண்ணங்களைக் கொண்டது.  
மிருகக்காட்சி சாலைக் கூண்டில் மஞ்சள் கிளியும் கண்ணைக் கவர்ந்தது.   
பல வண்ணக் கிளிகளை வைத்து சர்க்கஸில் சாகசங்கள் செய்து சாதனை புரிந்ததைக் கண்டேன்; மகிழ்ந்தேன்.   
நாம் பேசும் பேச்சைப் பயிலும் கிளி 'அக்கா' என்று அழைக்கும் அழகே தனி. 'சொன்னதைச் சொல்லுமாம் கிளிப்பிள்ளை' எனும் வழக்கும் அதனால் தானே உருவானது.   
செல்ல மகளை வளர்ப்பதற்கும்; கிளியை வளர்ப்பதற்கும் சமுதாயம் வேறுபாடு காணவில்லை. குழந்தை கொஞ்சிப் பேசினால் 'கிளிப் பேச்சு' என்று தான் பெற்றோர் சொல்லி மகிழ்கின்றனர்.   
தகுதியற்ற மனைவாழ்க்கை அமையும் பெண்ணைச் சுட்டும் சமூகம் “கிளியை வளர்த்துப் பூனை கையில் கொடுப்பதா ? “ என்றே கேள்வி கேட்கிறது.      
  
>பார்ப்பதற்கு அழகான கிளியின் மூக்கு மிகவும் கடினமானது; கொட்டைகளை  உடைத்துத்தின்ன இறைவன் படைத்திருக்கும் அற்புதம்.   
  
கிளிமூக்கு என்று பெயர் படைத்த மாம்பழம் கூட அந்தக் கிளியின் பெயரால் எனக்கு கிளர்ச்சி ஊட்டும் சுவை மிகுந்தது. அது மட்டுமில்லை; பஞ்சவர்ணம் என்னும் பெயராலும் மாம்பழம் உள்ளது. இப்படிக் கிளியின் பெருமையும் மாம்பழத்தின் பெருமையும் ஒன்றோடொன்று பின்னி உள்ளன.    
புராணங்களில் கிளிக்குத் தனியிடம் உண்டு. மன்மதனின் வாகனம் கிளி.  
சுகமுனிவர் கிளியின் தலை உடையவராம்.   
சாமான்ய மக்களின் மனக்கிலேசங்களை நீக்க வழி என்ன? தெருவோர ஜோசியன் வயிறு வளர்க்க சீட்டெடுத்துக் கொடுக்கும் சிறப்பான சிற்றுயிர் கிளி.  
அமைதி மொழிகளை அள்ளி வீசி அடுத்த நொடியில் நிம்மதி தரும்.  
  
>ஓவியன் கைபட்டால் கிளியின் அழகு கொஞ்சும்.  
சுட்டு விரலில் சேர்த்தால் கிளியின் பேச்சு மிஞ்சும்.  
ஆசை மிகுந்தால் பாவலன் பாட்டில் இடம் தஞ்சம்.  
இன்னும் பேசினால் இனி இல்லை நேரம் பஞ்சம்.  
  
எனவே நன்றி; வணக்கம்.  
  
## 05 நான் கவிஞரானால்  
  
வணக்கம்.   
நான் கவிஞரானால் .....என்ன செய்வேன்? பாட்டுக்கொரு புலவன் பாரதி போலப் பாமழை பொழிவேன். புரட்சிக்குயில் பாரதிதாசனாய் புதுமைக் கவிதைகள் பல படைப்பேன். காசுக்குப் பாடும் கவிஞராய் மீசை முறுக்கும் பொய்க்கூட்டத்தில் நான் சேரமாட்டேன். தேசத்தின் தேவையை எண்ணாமல் வேஷம் போடுவது வீண் வேலை அல்லவா!   
பொய்யும், களவும், புனைசுருட்டும் மலிந்து கிடக்கும் இச்சமுதாயத்தில் மெய்மை ஒளிவீச என் கவிதைகள் தூண்டுகோல்கள்.  
உள்ளொன்றும் வெளியொன்றுமாய் பேசித் திரிந்து வீண் வார்த்தைக் கோபுரங்கள் கட்டி முடிக்கும் அரசியல்வாதிகளுக்கு என் கவிதைச் சொற்களே சரித்திரம் படைக்கும் சாட்டையடிகள்.  
வெள்ளம் போல் பாய வேண்டிய செல்வம் பள்ளத்து நீர் போல் ஒதுங்கி நின்று ஒருவர்க்கே துணை செய்யும் அவலத்தை நம் நாட்டில் பரவலாகக் காண்கிறோம். என் கவிதைகள் அணையிட்டுத் தேக்கி வைத்த பொருளை அனைவர்க்கும் கிடைக்கச் செய்யும் திறவுகோல்கள்.  
ஆற்றுப் பெருக்கின்றி அடிசுட்டு வறண்டாலும் ஊற்றுப் பெருக்கால் உலகு ஊட்டும் வையைநதி; அதுபோல் செல்வமும்,வளமும் எனைச் சேர மறந்தாலும்; மறுத்தாலும் உள்ளதைக் கொண்டு வாழ்ந்து உலகோர்க்கு நல்வழி காட்டுவேன்.  
“நமக்குத் தொழில் கவிதை” என்ற பாரதியின் பாரம்பரியத்தில் சேர்ந்துவிடத் துடிக்கும் நான் 'செய்யும் தொழிலே தெய்வம்' என்னும் கொள்கை உடையவன்.  
காசுக்குப் பாடும் கவிஞனாகி என் எழுத்தை விலைபேச மாட்டேன். உண்மை ஊற்றெடுக்கும் உள்ள எழுச்சியையே கவிதை ஆக்குவேன். உழைக்கும் வர்க்கத்திற்கு ஊக்கமளிக்கும் இதமான படைப்புகளாய் என் கவிதை பிறக்கும்.  
என் கவிதை இந்த சமூகத்து இருட்டுகளை வெளிச்சம் போட்டுக் காட்டும். ஆனால் எந்த ஒரு பிஞ்சையும் இருட்டுக்கு இழுத்துச் செல்லாது.  
என் எழுத்து விடியலைக் காணத் துடிக்கும் பூமனங்களுக்குப் பூபாள ராகம் இசைக்கும். ஆனால் எந்த ஒரு அந்திச் சாயலுக்கும் அடி பணியாது.  
என் சொற்கள் கதிரவன் ஒளியாய்க் கலக்கம் நீக்கும். அன்றியும் காற்றோடு கரைந்து போய் சமுதாயத்தையே கறைப் படுத்தாது.  
என் பணிக்கு வேலைநிறுத்தம் இல்லை.   
என் பயணத்தில் மாணவருக்கும், ஆசிரியருக்கும் சமமாகவே இடம் கொடுப்பேன். முதலாளியோ; தொழிலாளியோ இருவர்க்கும் செவி சாய்ப்பேன்.   
ஆண்களோ; பெண்களோ அனைவரையும் சரிநிகர் சமானமாகவே எண்ணுவேன்.  
கண்மூடிப் பழக்கங்கள், பொருளற்ற சடங்குகள், சக்கையான சம்பிரதாயங்கள், ஊனமுற்ற கொள்கைகள், ஊட்டமில்லா வழக்கங்கள் அனைத்தையும் தெளிவாக எடுத்துக் காட்டுவேன். எளிய சொல், எளிய சந்தம், எளிய நடை முதலியவற்றால் எவர்க்கும் புரியும் வண்ணம் ஏற்றம் மிகு கருத்துகளைப் பாடுவேன். 'என் கடன் பணி செய்து கிடப்பதே' என்னும் லட்சியத்துடன் செயல்படுவேன்.  
நன்றி.  
  
## 06 நான் ஆசிரியரானால்  
  
என் அன்பின்  ஆசிரியர்க்கு முதல் வணக்கம்   
நான் ஆசிரியரானால் தாய் மண்ணின் வருங்கால வாரிசுகளை உருவாக்கும் பொறுப்பைத் திறம்பட ஏற்று நடத்துவேன்.  
செய்யும் தொழிலே தெய்வம் என்னும் பொன்மொழிக்கேற்ப அத் தொழிலைப் புனிதமானதாகக் கருதிச் செயலாற்றுவேன்.  
கண் போன்ற கல்வியை மாணவர் உலகம் முழுவதும் சாதிமத வேறுபாடின்றிப் பெற்றிட வழிவகை செய்வேன். நம் இதிகாசங்கள் காட்டும் துரோணாச்சாரியார் போலவோ; பரசுராமர் போலவோ பிறப்பால் உயர்வு,தாழ்வு பாராட்ட மாட்டேன்.  
ஏற்றத் தாழ்வின்றிக் கல்வியை எல்லோரும் பெறும் வண்ணம் திட்டங்கள் தீட்டுவதோடு மட்டுமின்றி; அவற்றைச் செயலிலும் காட்டுவேன்.  
காசுக்குக் கலை வாங்கும் நிலை போல காசுக்குக் கல்வியை வாங்கும் நிலை இன்றைய சமுதாயத்தில் பெருகியுள்ளது. இந்த அவலம் அபாயகரமானது. முளையிலேயே கிள்ளி ஏறிய வேண்டிய நச்சு. நான் ஆசிரியரானால் கல்வித்    
துறையின் மேலிடத்தோடு இந்நிலை நீங்கப் போராடுவேன்.  
ஆங்கிலேயர் வகுத்த கல்வித்திட்டத்தால் இருநூறு ஆண்டுகளாக  எழுத்தர்களை உருவாக்கிய அவலநிலை இன்னும் நம் நாட்டை விட்டு நீங்கவில்லை. கல்வித்திட்டம் மாறி; கற்றவர் தரம் ஓங்க; பள்ளிக்கூடம் முதல் மாணவர்க்குத் தொழிற்கல்வி பயிற்றுவிக்க வழிவகை செய்வேன்.  
தலைசிறந்த ஆசிரியர்; மாணவர் உள்ளம் கவர்ந்த உத்தமராகத் திகழ்வார். மாணவர் மனம் கவர அவர்கள் மனம் போன போக்கில் கல்வியைத் தவிர்ப்பது தக்கது அல்ல. வேம்பும் கடுவும் கசந்தாலும்; மருந்தாய் அமைவது போல மாணவர்களைக் கட்டுப்பாட்டிற்கு உட்பட்ட அன்பில் நெறிப்படுத்துவேன்.கல்வி வளாகத்திற்குள் மாணவர்க்குப் பெற்றோர் போன்ற உறவு நிலையை உருவாக்கிக் கொள்வேன்  
பொதி சுமக்கும் கழுதைகள் போல் மாணவரைப் புத்தகச்சுமை தூக்க வைக்காமல் அறிவுச் சுமையை அவர்கள் சிந்தையில் ஏற்றுவேன்.  
மனப்பாடத் திறனைப் பெருக்குவதே தலையாய கடன் என்று கருதாமல் சிந்திக்கத் தூண்டுவதும்; அறிவைப் பெருக்குவதுமே கல்வியின் நோக்கம் என்ற கொள்கையோடு பணி புரிவேன்.  
கூடுதல் மதிப்பெண் பெறுவதே குறைவற்ற கல்வி என்ற தவறான கொள்கை பரவிவரும் இக்காலத்தில்; மதிப்பெண்கள் அறிவுத் திறனுக்குரிய அளவுகோலாய் அமைவதில்லை என்பதைப் புரிந்து செயல்படுவேன்.பிறர்க்கும் புரிய வைப்பேன்.  
புத்தகப் புழுக்களாய் மாணவரை மாற்றாமல்; செயல் திறன் மிக்கவர்களாய் உருவாக்க அவர்களது முழுமையான ஆளுமையை மேலோங்க வைப்பேன்.    
ஆசிரியத் தொழில் என்றாலே சம்பள உயர்வு கேட்கும் சாரமற்ற தொழில் என்ற தவறான கருத்து நிலவுகிறது. அதை மாற்றி அத்தொழிலின்  புனிதத்துவத்தை நிலைநாட்டுவேன்.  
'என் கடன் பணி செய்து கிடப்பதே' என்ற கொள்கையோடு; செய்யும் தொழிலைத் தெய்வமாகக் கருதி; உன்னதமான ஆசிரியர் என்று பெயரெடுக்க முற்படுவேன். நன்றி, வணக்கம  
  
## 07 என் எதிர்காலத் திட்டம்  
  
அனைவருக்கும் அன்பு வணக்கம்  
பெற்றோர் போடும் சோற்றில் வாழும் வாழ்க்கை மாறிப் பிள்ளையாய்ப் பிறந்த அனைவரும் தத்தம் கால்களில்  நிற்கும் காலம் ஒன்று வரும். அப்பொழுது நான் என்ன செய்யப் போகிறேன்? இது தான் கேள்வி.  
மருத்துவராகவோ/ பொறியாளராகவோ/ சிலிகான் பள்ளத்தாக்கின் பெருங்கூட்டத்தில் ஒருவனாகவோ வாழ எனக்கு விருப்பமில்லை.  
 ஒரு அரசியல் சீர்திருத்தவாதியாக வாழ ஆசைப்படுகிறேன் நான்.   
கோடிகோடியாய்ப் பணம் தேடித் குவித்து கொள்கையற்று வாழ நினைக்க வில்லை நான். மாடிமாடியாய் வீடுகட்டி மகிழ்ந்து மமதையில் திளைக்க மனம்  இல்லை எனக்கு.   
என்னுடைய கனவு ஒரு உன்னதமான அரசியல்வாதி ஆகவேண்டும் என்பதே.  
அலங்காரப் பந்தல்........ ஆளுயரப் போஸ்டர்  
அசுர அளவில் கட்டவுட்...... அயல்நாட்டில் ஆரோக்கியம்   
கறுப்புப் பூனைப் பாதுகாப்பு ..... கால் வைக்கப் பூத்தூவல்  
சாரிசாரியாய்க் கார்கள்.........பறக்கும் பலூனில் பளபளக்கும் பெயர்,             
மேடையேற மலர்க்கொத்து .......மேலை நாட்டு உடை   
 உட்காரச் சிம்மாசனம்....... உலகம் வியக்கும் ஊர்கோலம்   
தங்கத்தால் கிரீடம் ..........வைரத்தால் வாள்   
எதுவும் எதிர்பார்க்காத அரசியல்வாதியாக நான் இருப்பேன். என் தலைமையில்   
நாடு முழுமைக்கும் ஒரே கல்வித்திட்டம்;  
வேளாண்மைக்கே முதலிடம்;  
நதிகள் எல்லாம் நாட்டுடைமை;   
சாதி மத வேறுபாடின்றி ஒரே சட்டம்;  
பொருளாதார ஏற்றத் தாழ்வின்றி சமச்சீரான மருத்துவம்;  
குளறுபடி இல்லாத கூலிமுறை;  
உடல் உழைப்பிற்கு ஏற்றமிகு மதிப்பு   
எல்லா மாநிலத்திற்கும் மும்மொழித் திட்டம்   
மரபிற்கும், இயற்கைக்கும் பாதுகாப்பு  
என குறிக்கோள்களை வகுத்துக்கொண்டு பயணப்படுவேன்.     
  
>மக்கள் தொண்டே மகேசன் தொண்டு எனும் மனம் பெறுவேன். வறுமை ஒழிப்பை வாழ்வின் லட்சியமாய்க் கொள்வேன். சிறுமை கண்டால் சீறி எழவும் தயங்க மாட்டேன். பொறுமை மிகுந்து பூசல் பலவும் தீர்ப்பேன். எருமை போலச் சோம்பித் திரிவோர்க்கு எறும்பு போலாகிச்  சுறுசுறுப்பை ஊட்டுவேன்.  
  
எத்தர்களாய் வாழ்வோரை இனம்கண்டு தேய்ப்பேன். உத்தமராய் வாழ உலகோர்க்கு வழி காட்டுவேன். எளிமைக்கே ஏற்றம் அளித்து இதயம் மகிழ்வேன். பினாமியில் சொத்து சேர்த்துப் பெருந்தொழில் புரிய மாட்டேன். சத்தியம், அகிம்சை இவையெல்லாம் சொல்லளவில் இல்லாமல்; செயல்படுத்திக் காட்டும் கர்மவீரனாக நான் திகழ்வேன்.  
நம்நாட்டு அரசியலைச் சாக்கடை என்ற நிலையிலிருந்து சந்தனமாய் மாற்றித் தலைசிறந்த குடிமகனாய் வாழ்ந்து அரசியல் சீர்திருத்தவாதியாகத் திகழ்வதே என் எதிர்கால லட்சியம் ஆகும்.......... நன்றி, வணக்கம்.        
  
## 08 பள்ளியில் உனக்குப் பிடித்த விழா  
  
எல்லோருக்கும் அன்பின் வணக்கம்.  
எங்கள் பள்ளியில் எத்தனையோ விழாக்கள் .  
சுதந்திர தின விழா   
குடியரசு தின விழா   
குழந்தைகள் தின விழா   
ஆசியர் தின விழா   
ஆண்டுவிழா எனப் பலப்பல.   
இவற்றுள் எனக்குப் பிடித்த விழா - குழந்தைகள் தின விழா- நவம்பர்-15   
அன்று பள்ளியில் எல்லா ஆசிரியர்களும் மாணவர்களை அடிப்பதே கிடையாது.  
வழக்கமான சீருடைகளை விடுத்து; வண்ண வண்ண உடைகளை அணியலாம்.  
பள்ளியில் எங்களுக்காக அன்று இனிப்பும் வழங்குவார்கள்.  
வகுப்பே நடக்காது;அதுதான் பெரிய சிறப்பு;   
அதனால் மறுநாளைக்கு வீட்டுப்பாடமும் கிடையாது.  
வீட்டிற்குப் போன பின்னரும் விளையாடலாம்; அம்மாவோடு கதை பேசி மகிழலாம்.அக்கா/ அண்ணன்/ தம்பி/ தங்கையோடு பொழுது போக்கலாம். மொத்தத்தில் குழந்தைகளாகிய நாங்கள் அனைவரும் எந்த ஒரு மனக்குறையும் இல்லாமல் நிறைவுடன் தொலைக்காட்சியில் சிறப்பு நிகழ்ச்சிகளை ரசிக்கலாம்.   
எல்லா மாணவருக்கும் சேர்த்து ஒரு கூட்டம் நடக்கும். கூட்டத்தில் பாட்டு, நடனம், நாடகம் என முழுக்க முழுக்க கொண்டாட்டம் தான். நாங்கள் ஆடுவோம்; பாடுவோம்; நாடகங்கள் நடிப்போம்; மாறுவேடமும் போட்டு மகிழ்வோம். இந்தக் கலை நிகழ்ச்சிக்காக பத்து நாட்களுக்கு முன்னரே ஒத்திகை, பயிற்சி என தடபுடலாக நேரம் போகும்.   
இத்தனை இன்பத்தை அள்ளித் தரும் குழந்தைகள் தின விழாவை நிரந்தரமாக ஏற்பாடு செய்து கொடுத்த நேரு மாமாவை இப்போது மிகுந்த மகிழ்ச்சியோடு நினைத்துப் பார்க்கிறேன். ஆம்; அவரது பிறந்தநாள் தானே குழந்தைகள் தினமாகக் கொண்டாடப்படுகிறது.  
வெள்ளைக் கோட்டும் சூட்டும் அணிந்து;   
மார்பில் ஒற்றை ரோஜாவைக் குத்திக் கொண்டு;  
 'பாரத ரத்னா' என்ற பட்டத்திற்குரியவராய்   
நம் சுதந்திரத் திரு நாட்டின் முதல் பிரதமமந்திரியாய்ப் பதவியேற்ற ஜவஹர்லால் நேருவின் பிறந்தநாளை நாட்டு மக்கள் எப்படிக் கொண்டாட வேண்டும் என்று அவரே வரையறுத்துக் கொடுத்தார்.  
குழந்தைகள் மேல் அவர் கொண்ட பிரியம் தான் அவரை மாமா என்று அழைக்க வைத்தது. பாரத தேசமெங்கும் உள்ள குழந்தைகளுக்கு ஒரு அடையாளமும் அங்கீகாரமும் கிடைத்தது; ஜவஹர்லால் நேருவின் பிறந்த நாளால் தான் எனில் மிகை ஆகாது. அவரது பிறந்தநாளில் நாம் செய்ய வேண்டிய பணியையும் சிந்திக்க வைக்கிறது இக்கொண்டாட்டம்.   
அடிப்படைத் தேவைகளைப் பெற இயலாமல் படிக்க வேண்டிய வயதில்   
உழைக்கச் செல்லும் குழந்தைகள் எல்லோருக்கும் சமச்சீரான கல்வியைக் கொடுக்கும் சமுதாயமாக நம்நாடு உருவாக நாம் துணை நிற்போம்; ஒன்று கூடுவோம்; மாற்றத்தைக் கொண்டு வருவோம் என்று கூறி நிறைவு செய்கிறேன்......நன்றி    
  
## 09 சினம் என்னும் சேர்ந்தாரைக் கொல்லி  
  
ஆன்றமைந்த அவையோர் அனைவருக்கும் அன்பு வணக்கம்.  
பிறவிகளுள் உயர்ந்தது மனிதப்பிறவி. ”அரிதுஅரிது மானிடராய்ப் பிறத்தல் அரிது” என்று பாடினார் ஒளவைப்பிராட்டியார்.   
மனிதராய்ப் பிறந்த நாம் இப்பிறவியின்  மேன்மையை அறிகின்றோமா? இல்லை. மனிதப் பண்புகளைக் கெடுத்து வாழ்கின்றோம். அக்கேட்டிற்குத் துணை செய்யும் கருவிகளுள் ஒன்று சினம்.  
சினம் ஏற்படும் போது மனிதனின் மென்மைப் பண்புகளும், மேன்மைப் பண்புகளும் அழிகின்றன. இதனால் தான் வள்ளுவர் ”தன்னையே கொல்லும் சினம்” என்கிறார். சினம்;   
கொலைக்குப் பயன்படும் ஆயுதம்.     
குடும்பப்பிளவுகளுக்குக் காரணம்.   
அறிவு இழக்கச் செய்யும்.  
அவசர புத்தியைக் கொடுக்கும்.   
விலங்குகளுக்குச் சினம் ஏற்பட்டால் சுற்றியுள்ள அனைத்துப் பொருட்களும் அழிகின்றன. யானையின் சினம் பாரதியை வாழவிடவில்லை. அவர் ஒவ்வொரு நாளும் கோயில் யானைக்கு உணவு அளித்தார். ஆனால் ஒருநாள் மதம் பிடித்துச் சினம் கொண்ட யானை தனக்கு உணவு அளித்தவர் என்றும் பாராது அவரைத் துதிக்கையில் வளைத்துக் கீழே தள்ளியது. பாரதியின் இறப்புக்குக் காரணமாய் அமைந்தது.  
ஹிட்லரின் சினம் அவரையும் அழித்தது; அவர் தேசத்தையும் அழித்தது.  
பாண்டியன் நெடுஞ்செழியன் கோவலனைக் கள்வன் என்று கருதிய போது, ”கொன்றச் சிலம்பு கொணர்க “ என்று ஆராயாமல் சொல்ல வைத்தது சினம்.   
தன் தேவியின் சிலம்பைத் திருடியவன் மீது கொண்ட சினம்-   
தன் தேவி தன்மேல் கொண்ட சினத்தைத் தணிக்க மேற்கொண்ட அவசரம்- அனைத்தும் சேர்ந்து ஒரு பத்தினியைப் பதைத்து எழ வைத்தது.  
பாண்டியன் அழிவுக்குக் காரணம் ஆனது.   
அவன் மனைவி உயிருக்கும் உலை வைத்தது.   
ஒரு மாநகரின் அழிவுக்கு அடிப்படை ஆனது.  
 மாறாத பழியைப் பாண்டியன் குலத்திற்கு ஏற்படுத்தியது.  
ராமாயணத்தில் மிகுந்த வலிமை பெற்றவன் எனப் புகழ் பெற்ற ராவணன். தன்னை இடித்துரைத்த அத்தனை பேரிடமும் சீற்றம் கொண்டான்.  
தம்பியர் கூறிய அறிவுரையைச் சினத்தோடு மறுத்தான். விளைவு?   
இலங்கை அழிந்தது.   
அரக்கர் குலம் அழிந்தது.   
ராவணன் தான் அழிந்தான்.   
தன் சுற்றம் முழுதும் அழியக் காரணம் ஆகிவிட்டான்.  
இவ்வாறு சினம் விளைவிக்கும் கேடுகளை வரலாற்றிலும், கதைகளிலும், காணலாம். அதனால் தான் வள்ளுவர்,  
”சினம் என்னும் சேர்ந்தாரைக் கொல்லி இனம் என்னும்   
ஏமப் புணையைச் சுடும் “ என்று பாடியுள்ளார்.  
நன்றி, வணக்கம்.   
  
## 10 அறிவுடையார் எல்லாம் உடையார்  
  
அவையோருக்குவணக்கம்   
பூமியில் உயிர்கள் கோடானுகோடி வகையினவாய் உள்ளன. அவற்றுள் ஆறாம் அறிவைப் பெற்றவன் மனிதன்.  
இந்த அறிவால் நிலவை அடைந்தான்.   
கிரகங்களை ஆராய்கிறான்.  
ஆழ்கடலின் தரை தொட்டு அதிசயங்கள் தேடுகிறான்.  
திசைகளை அளந்து திக்கெட்டும் பறக்கிறான்.  
உலகத்தை உள்ளங்கைக்குள் அடக்கிக் கொண்டான்.  
இத்தகு அறிவைப் பெற்றதால் மனிதன் எல்லாம் பெற்றவன் ஆகிவிட்டானா? கொக்கி போட்டுப் பதிலை இழுத்துப் பார்ப்போம்.  
என்னிடத்தில் இல்லாத பொருளே இல்லை என்று எண்ண இயல்பவன் எவனோ; அவனே எல்லாம் உடையவன்.  
தன்  தேவைகள் அனைத்தும் நிறையப் பெற்று மனதில் திருப்தி கொள்பவனே எல்லாம் உடையவன்.  
இல்லை என்ற ஏழ்மை இல்லாத பெருமனம் எவனிடம் உள்ளதோ; அவனே எல்லாம் உடையவன்.   
சரித்திரப் பாடத்தின் சாரமெல்லாம் சத்தோடு புரிந்து கொள்வது முற்றிய அறிவா?    
பூகோளத்தில் பூட்டிக்கிடக்கும் உண்மைகளைத் திறப்பது பூர்ண அறிவா?  
அறிவியல் அளிக்கும் ஆழ்ந்த உண்மைகள் தான் அப்பட்டமான அறிவா?  
கணிதச் சிக்கல்களைச் சீராக விடுவித்துக் காண்போர் வியக்கும் வண்ணம் மேன்மை பெறுவதை கச்சிதமான அறிவு என்று சொல்லலாமா?    
இலக்கியங்கள் எல்லாம் பயின்று இன்பவுலகில் உன்னதங்களை உன்னிப்பாகப் புரிந்து கொள்வது உண்மை அறிவா?  
இப்படி எத்தனையோ துறைகள் நாளுக்குநாள் பெருகிப் பல்கிப் புதுமைகள் படைக்கின்றன. இவற்றுள் எந்த அறிவு எல்லாம் உடையவராக நம்மை மாற்றும்?   
பெயருக்குப் பின்னால் பல பட்டங்களை நீட்டிப் படித்தவன் ஆனவுடன் 'எல்லாம் நம்மிடம் இருக்கிறது' என்ற திருப்தி ஏற்படுகிறதா? ......இல்லை.   
அணுவைத் துளைத்தாலும் ஆண்டவனை அறிந்து கொள்பவன் தான் மனதில் நிறைவைக் காண்பான்.   
உயர உயரப் பறந்தாலும் அயராத உழைப்புக்கு ஆண்டவனே துணை என்று அறிந்தவன் மனதில்தான் திருப்தி ஏற்படுகிறது.  
மாளிகை வாசமும், மதிமயக்கும் இன்பமும் நிலையற்ற நிறைவையே அளிக்கும் என்ற அனுபவ மெய்யறிவு யாரிடம் உள்ளதோ அவரே எல்லாம் உடையவராகக் காணப்படுகிறார்.  
ஓடும் செம்பொன்னும் ஒக்கவே நோக்கிய நாயன்மார் 'எல்லாம் உடையவரா'கத்தான்  தம்மை எண்ணினார். மக்களும் அவரை எல்லாம் உடையவராகவே மதித்தனர்.  
ஆகவே அறிவு என்பது; கலை அறிவோ; கல்வி அறிவோ; அறிவியல் அறிவோ; இலக்கிய அறிவோ; வாழ்க்கை அனுபவ அறிவோ அன்று. அது இறையுணர்வுடைய மெய்யறிவு ஆகும்.  
மெய்யறிவுடையார் எல்லாம் உடையார் எனல் தகும்.  
நன்றி; வணக்கம்             
      
  