## அறிமுகம்    
    
**ஐம்பெருங் காப்பியங்கள் நூல்கள்**    
    
# சிலப்பதிகாரம்  
    
>ஆசிரியர்    
**இளங்கோ அடிகள்**    
    
கைபேசியாக்கம் பிச்சைமுத்து மு. தமிழ்நாடு.    
  

## கைபேசி தொகுப்புரை  

பழந்தமிழ் இலக்கியங்களின் தொகுப்பில் காப்பியங்கள் என்கிற முக்கியப் பிரிவு உண்டு. அறம், பொருள், இன்பம் , வீடு என்னும் நால்வகை உறுதிப் பொருள்கள் அடங்கியவை ‘காப்பியம்’ எனப்பட்டன. இந்த விதிமுறைகளை முழுமையாகக் கொண்ட சிலப்பதிகாரம், மணிமேகலை, சீவக சிந்தாமணி, வளையாபதி, குண்டலகேசி ஆகிய ஐந்தினையும் தமிழில் தோன்றிய ஐம்பெருங் காப்பியங்கள் என்பர். 

இவ் ஐந்தனுள் சிறப்புத் தகுதி வாய்ந்தவை சிலப்பதிகாரமும், மணிமேகலையும் ஆகும். இவை இரண்டையும் இரட்டைக் காப்பியங்கள் என்று குறிப்பிடுவார்கள். இவ்விரண்டும் கதை நிகழ்ச்சியில் ஒன்றுடன் ஒன்று தொடர்புடையவை. மேலும் சமகாலத்தில் தோன்றியவை. ஏனையவை சோழர் காலத்தில் தோன்றியவையாகும். 

**நூல்கள்:**

- சிலப்பதிகாரம் (Silappadhikaram)
- மணிமேகலை (Manimekalai)
- சீவக சிந்தாமணி (Seevaga Chintamani)
- வளையாபதி (Valaiyapathi)
- குண்டலகேசி (Kundalakesi)﻿
## இளங்கோ அடிகள் இயற்றிய சிலப்பதிகாரம்  

பதிகம்  
  
(இணைக்குறள் ஆசிரியப்பா)  
  
குணவாயில் கோட்டத்து அரசுதுறந்து இருந்த  
குடக்கோச் சேரல் இளங்கோ வடிகட்குக்  
குன்றக் குறவர் ஒருங்குடன் கூடிப்  
பொலம்பூ வேங்கை நலங்கிளர் கொழுநிழல்  
ஒருமுலை இழந்தாள்ஓர் திருமா பத்தினிக்கு | (5)  
  
அமரர்க்கு அரசன் தமர்வந்து ஈண்டிஅவள்  
காதல் கொழுநனைக் காட்டி அவளொடுஎம்  
கட்புலம் காண விண்புலம் போயது  
இறும்பூது போலும்அஃது அறிந்தருள் நீயென,  
அவனுழை இருந்த தண்தமிழ்ச் சாத்தன் | (10)  
  
யான்அறி குவன்அது பட்டதுஎன் றுரைப்போன்:  
ஆரங் கண்ணிச் சோழன் மூதூர்ப்  
பேராச் சிறப்பின் புகார்நக ரத்துக்  
கோவலன் என்பான்ஓர் வாணிகன் அவ்வூர்  
நாடகம் ஏத்தும் நாடகக் கணிகையொடு | (15)  
  
ஆடிய கொள்கையின் அரும்பொருள் கேடுறக்  
கண்ணகி என்பாள் மனைவி அவள்கால்  
பண்ணமை சிலம்பு பகர்தல் வேண்டிப்  
பாடல்சால் சிறப்பிற் பாண்டியன் பெருஞ்சீர்  
மாட மதுரை புகுந்தனன், அதுகொண்டு | (20)  
  
மன்பெரும் பீடிகை மறுகிற் செல்வோன்  
பொன்செய் கொல்லன் தன்கைக் காட்டக்  
கோப்பெருந் தேவிக்கு அல்லதை இச்சிலம்பு  
யாப்புறவு இல்லைஈங்கு இருக்கயென்று ஏகிப்  
பண்டுதான் கொண்ட சில்லரிச் சிலம்பினைக் | (25)  
  
கண்டனன் பிறன்ஓர் கள்வன் கையென,  
வினைவிளை காலம் ஆதலின் யாவதும்  
சினையலர் வேம்பன் தேரா னாகிக்  
கன்றிய காவலர்க் கூஉய்அக் கள்வனைக்  
கொன்றுஅச் சிலம்பு கொணர்க ஈங்கெனக் | (30)  
  
கொலைக்களப் பட்ட கோவலன் மனைவி  
நிலைக்களம் காணாள் நெடுங்கண் நீர்உகுத்துப்  
பத்தினி யாகலின் பாண்டியன் கேடுற  
முத்தார மார்பின் முலைமுகந் திருகி  
நிலைகெழு கூடல் நீள்எரி ஊட்டிய | (35)  
  
பலர்புகழ் பத்தினி யாகும் இவள்என,  
வினைவிளை காலம் என்றீர் யாதுஅவர்  
வினைவிளைவு என்ன, விறலோய் கேட்டி  
அதிராச் சிறப்பின் மதுரை மூதூர்க்  
கொன்றையஞ் சடைமுடி மன்றப் பொதியிலில் | (40)  
  
வெள்ளியம் பலத்து நள்ளிருட் கிடந்தேன்  
ஆர்அஞர் உற்ற வீரபத் தினிமுன்  
மதுரைமா தெய்வம் வந்து தோன்றிக்  
கொதியழல் சீற்றம் கொங்கையின் விளைத்தோய்  
முதிர்வினை நுங்கட்கு முடிந்தது ஆகலின் | (45)  
  
முந்தைப் பிறப்பில் பைந்தொடி கணவனொடு  
சிங்கா வண்புகழ்ச் சிங்க புரத்துச்  
சங்கமன் என்னும் வாணிகன் மனைவி  
இட்ட சாபம் கட்டியது ஆகலின்  
வார்ஒலி கூந்தல்நின் மணமகன் தன்னை | (50)  
  
ஈர்ஏழ் நாளகத்து எல்லை நீங்கி  
வானோர் தங்கள் வடிவின் அல்லதை  
ஈனோர் வடிவில் காண்டல் இல்எனக்  
கோட்டம்இல் கட்டுரை கேட்டனன் யான்என,  
அரைசியல் பிழைத்தோர்க்கு அறம்கூற்று ஆவதூஉம்| (55)  
  
உரைசால் பத்தினிக்கு உயர்ந்தோர் ஏத்தலும்  
ஊழ்வினை உருத்துவந்து ஊட்டும் என்பதூஉம்  
சூழ்வினைச் சிலம்பு காரண மாகச்  
சிலப்பதி காரம் என்னும் பெயரால்  
நாட்டுதும் யாம்ஓர் பாட்டுடைச் செய்யுள்என, | (60)  
  
முடிகெழு வேந்தர் மூவர்க்கும் உரியது  
அடிகள் நீரே அருளுகஎன் றார்க்குஅவர்,  
மங்கல வாழ்த்துப் பாடலும், குரவர்  
மனையறம் படுத்த காதையும், நடம்நவில்  
மங்கை மாதவி அரங்கேற்று காதையும், | (65)  
  
அந்தி மாலைச் சிறப்புசெய் காதையும்,  
இந்திர விழவூர் எடுத்த காதையும்,  
கடலாடு காதையும்,  
மடல்அவிழ் கானல்வரியும், வேனில்வந் திறுத்தென  
மாதவி இரங்கிய காதையும், தீதுடைக் | (70)  
  
கனாத்திறம் உரைத்த காதையும், வினாத்திறத்து  
நாடுகாண் காதையும், காடுகாண் காதையும்,  
வேட்டுவர் வரியும், தோட்டலர் கோதையொடு  
புறஞ்சேரி இறுத்த காதையும், கறங்குஇசை  
ஊர்க்காண் காதையும், சீர்சால் நங்கை | (75)  
  
அடைக்கலக் காதையும், கொலைக்களக் காதையும்,  
ஆய்ச்சியர் குரவையும், தீத்திறம் கேட்ட  
துன்ப மாலையும், நண்பகல் நடுங்கிய  
ஊர்சூழ் வரியும், சீர்சால் வேந்தனொடு  
வழக்குரை காதையும், வஞ்சின மாலையும், | (80)  
  
அழல்படு காதையும், அருந்தெய்வம் தோன்றிக்  
கட்டுரை காதையும், மட்டலர் கோதையர்  
குன்றக் குரவையும், என்றுஇவை அனைத்துடன்  
காட்சி, கால்கோள், நீர்ப்படை, நடுகல்,  
வாழ்த்து, வரந்தரு காதையொடு | (85)  
  
இவ்வா றைந்தும்  
உரையிடை இட்ட பாட்டுடைச் செய்யுள்  
உரைசால் அடிகள் அருள மதுரைக்  
கூல வாணிகன் சாத்தன் கேட்டனன்,  
இது, பால்வகை தெரிந்த பதிகத்தின் மரபென். | (90)  
  

## 1 புகார்க் காண்டம்  
  

## 1.01 மங்கல வாழ்த்துப் பாடல்  
  
(சிந்தியல் வெண்பாக்கள்)  
  
திங்களைப் போற்றுதும் திங்களைப் போற்றுதும்  
கொங்கலர்த்தார்ச் சென்னி குளிர்வெண் குடைபோன்றிவ்  
வங்கண் உலகுஅளித்த லான்.  
ஞாயிறு போற்றுதும் ஞாயிறு போற்றுதும்  
காவிரி நாடன் திகிரிபோல் பொற்கோட்டு | 5  
  
மேரு வலம்திரி தலான்.  
மாமழை போற்றுதும் மாமழை போற்றுதும்  
நாமநீர் வேலி உலகிற்கு அவனளிபோல்  
மேநின்று தாஞ்சுரத்த லான்.  
  
பூம்புகார் போற்றுதும் பூம்புகார் போற்றுதும் | 10  
  
வீங்குநீர் வேலி உலகிற்கு அவன்குலத்தொடு  
ஓங்கிப் பரந்துஒழுக லான்.  
  
(மயங்கிசைக் கொச்சகக் கலிப்பா)  
  
ஆங்கு,  
பொதியில் ஆயினும் இமயம் ஆயினும்  
பதிஎழு அறியாப் பழங்குடி கெழீஇய | 15  
  
பொதுஅறு சிறப்பின் புகாரே ஆயினும்  
நடுக்கின்றி நிலைஇய என்பது அல்லதை  
ஒடுக்கம் கூறார் உயர்ந்தோர் உண்மையின்  
முடித்த கேள்வி முழுதுணர்ந் தோரே.  
அதனால், | 20  
  
நாகநீள் நகரொடு நாகநாடு அதனொடு  
போகம்நீள் புகழ்மன்னும் புகார்நகர் அதுதன்னில்  
மாகவான் நிகர்வண்கை மாநாய்கன் குலக்கொம்பர்  
ஈகைவான் கொடியன்னாள் ஈராறுஆண்டு அகவையாள்,  
அவளுந்தான், | 25  
  
போதில்ஆர் திருவினாள் புகழுடை வடிவென்றும்  
தீதிலா வடமீனின் திறம்இவள் திறம்என்றும்  
மாதரார் தொழுதுஏத்த வயங்கிய பெருங்குணத்துக்  
காதலாள் பெயர்மன்னும் கண்ணகிஎன் பாள்மன்னோ,  
ஆங்கு, | 30  
  
பெருநிலம் முழுதாளும் பெருமகன் தலைவைத்த  
ஒருதனிக் குடிகளொடு உயர்ந்தோங்கு செல்வத்தான்  
வருநிதி பிறர்க்குஆர்த்தும் மாசாத்து வான்என்பான்  
இருநிதிக் கிழவன்மகன் ஈரெட்டுஆண்டு அகவையான்,  
அவனுந்தான், | 35  
  
மண்தேய்த்த புகழினான் மதிமுக மடவார்தம்  
பண்தேய்த்த மொழியினார் ஆயத்துப் பாராட்டிக்  
கண்டுஏத்தும் செவ்வேள்என்று இசைபோக்கிக் காதலால்  
கொண்டுஏத்தும் கிழமையான் கோவலன்என் பான்மன்னோ.  
அவரை, | 40  
  
இருபெருங் குரவரும் ஒருபெரு நாளால்  
மணஅணி காண மகிழ்ந்தனர், மகிழ்ந்துழி  
யானை எருத்தத்து அணிஇழையார் மேல்இரீஇ  
மாநகர்க்கு ஈந்தார் மணம்.  
அவ்வழி, | 45  
  
முரசுஇயம்பின, முருகுஅதிர்ந்தன,  
முறைஎழுந்தன பணிலம்,வெண்குடை  
அரசுஎழுந்ததொர் படிஎழுந்தன,  
அகலுள்மங்கல அணிஎழுந்தது.  
மாலைதாழ் சென்னி வயிரமணித் து஡ணகத்து  
நீல விதானத்து நித்திலப்பூம் பந்தர்க்கீழ்  
வான்ஊர் மதியம் சகடுஅணைய வானத்துச் | 50  
  
சாலி ஒருமீன் தகையாளைக் கோவலன்  
மாமுது பார்ப்பான் மறைவழி காட்டிடத்  
தீவலம் செய்வது காண்பார்க்கண் நோன்புஎன்னை.  
விரையினர் மலரினர் விளங்கு மேனியர்  
உரையினர் பாட்டினர் ஒசிந்த நோக்கினர் | 55  
  
சாந்தினர் புகையினர் தயங்கு கோதையர்  
ஏந்துஇள முலையினர் இடித்த சுண்ணத்தர்  
விளக்கினர் கலத்தினர் விரித்த பாலிகை  
முளைக்குட நிரையினர் முகிழ்த்த மூரலர்  
போதொடு விரிகூந்தல் பொலன்நறுங் கொடிஅன்னார் | 60  
  
காதலற் பிரியாமல் கவவுக்கை ஞெகிழாமல்  
தீதுஅறுக எனஏத்திச் சின்மலர் கொடுது஡வி  
அங்கண் உலகின் அருந்ததி அன்னாளை  
மங்கல நல்அமளி ஏற்றினார், தங்கிய  
இப்பால் இமயத்து இருத்திய வாள்வேங்கை | 65  
  
உப்பாலைப் பொன்கோட்டு உழையதா எப்பாலும்  
செருமிகு சினவேல் செம்பியன்  
ஒருதனி ஆழி உருட்டுவோன் எனவே.  
  

## 1.02 மனையறம்படுத்த காதை  
  
(நிலைமண்டில ஆசிரியப்பா) |  
  
உரைசால் சிறப்பின் அரைசுவிழை திருவின்  
பரதர் மலிந்த பயம்கெழு மாநகர்  
முழங்குகடல் ஞாலம் முழுவதும் வரினும்  
வழங்கத் தவாஅ வளத்தது ஆகி  
அரும்பொருள் தருஉம் விருந்தின் தேஎம் | 5  
  
ஒருங்குதொக் கன்ன உடைப்பெரும் பண்டம்  
கலத்தினும் காலினும் தருவனர் ஈட்டக்  
குலத்திற் குன்றாக் கொழுங்குடிச் செல்வர்  
அத்தகு திருவின் அருந்தவம் முடித்தோர்  
உத்தர குருவின் ஒப்பத் தோன்றிய | 10  
  
கயமலர்க் கண்ணியும் காதல் கொழுநனும்  
மயன்விதித் தன்ன மணிக்கால் அமளிமிசை  
நெடுநிலை மாடத்து இடைநிலத்து இருந்துழிக்  
கழுநீர் ஆம்பல் முழுநெறிக் குவளை  
அரும்புபொதி அவிழ்ந்த சுரும்புஇமிர் தாமரை | 15  
  
வயற்பூ வாசம் அளைஇ அயற்பூ  
மேதகு தாழை விரியல்வெண் தோட்டுக்  
கோதை மாதவி சண்பகப் பொதும்பர்த்  
தாதுதேர்ந்து உண்டு மாதர்வாள் முகத்துப்  
புரிகுழல் அளகத்துப் புகல்ஏக் கற்றுத் | 20  
  
திரிதரு சுரும்பொடு செவ்வி பார்த்து  
மாலைத் தாமத்து மணிநிரைத்து வகுத்த  
கோலச் சாளரக் குறுங்கண் நுழைந்து  
வண்டொடு புக்க மணவாய்த் தென்றல்  
கண்டு மகிழ்வுஎய்திக் காதலில் சிறந்து, | 25  
  
விரைமலர் வாளியொடு வேனில்வீற் றிருக்கும்  
நிரைநிலை மாடத்து அரமியம் ஏறி,  
சுரும்புஉணக் கிடந்த நறும்பூஞ் சேக்கைக்  
கரும்பும் வல்லியும் பெருந்தோள் எழுதி  
முதிர்க்கடல் ஞாலம் முழுவதும் விளக்கும் | 30  
  
கதிர்ஒருங் கிருந்த காட்சி போல,  
வண்டுவாய் திறப்ப நெடுநிலா விரிந்த  
வெண்தோட்டு மல்லிகை விரியல் மாலையொடு  
கழுநீர்ப் பிணையல் முழுநெறி பிறழத்  
தாரும் மாலையும் மயங்கிக் கையற்றுத் | 35  
  
தீராக் காதலின் திருமுகம் நோக்கிக்  
கோவலன் கூறும்ஓர் குறியாக் கட்டுரை  
குழவித் திங்கள் இமையவர் ஏத்த  
அழகொடு முடித்த அருமைத்து ஆயினும்  
உரிதின் நின்னோடு உடன்பிறப்பு உண்மையின் | 40  
  
பெரியோன் தருக திருநுதல் ஆகஎன,  
அடையார் முனையகத்து அமர்மேம் படுநர்க்குப்  
படைவழங் குவதுஓர் பண்புண்டு ஆகலின்  
உருவி லாளன் ஒருபெருங் கருப்புவில்  
இருகரும் புருவ மாக ஈக்க, | 45  
  
மூவா மருந்தின் முன்னர்த் தோன்றலின்  
தேவர் கோமான் தெய்வக் காவல்  
படைநினக்கு அளிக்கஅதன் இடைநினக்கு இடையென,  
அறுமுக ஒருவன்ஓர் பெறுமுறை இன்றியும்  
இறுமுறை காணும் இயல்பினின் அன்றே | 50  
  
அம்சுடர் நெடுவேல் ஒன்றுநின் முகத்துச்  
செங்கடை மழைக்கண் இரண்டா ஈத்தது?  
மாஇரும் பீலி மணிநிற மஞ்ஞைநின்  
சாயற்கு இடைந்து தண்கான் அடையவும்,  
அன்னம் நல்நுதல் மெல்நடைக்கு அழிந்து | 55  
  
நல்நீர்ப் பண்ணை நனிமலர்ச் செறியவும்,  
அளிய தாமே சிறுபசுங் கிளியே.  
குழலும் யாழும் அமிழ்தும் குழைத்தநின்  
மழலைக் கிளவிக்கு வருந்தின வாகியும்  
மடநடை மாதுநின் மலர்க்கையின் நீங்காது | 60  
  
உடன்உறைவு மரீஇ ஒருவா ஆயின,  
நறுமலர்க் கோதை.நின் நலம்பா ராட்டுநர்  
மறுஇல் மங்கல அணியே அன்றியும்  
பிறிதுஅணி அணியப் பெற்றதை எவன்கொல்?  
பல்இருங் கூந்தல் சின்மலர் அன்றியும் | 65  
  
எல்அவிழ் மாலையொடு என்உற் றனர்கொல்?  
நானம் நல்அகில் நறும்புகை அன்றியும்  
மான்மதச் சாந்தொடு வந்ததை எவன்கொல்?  
திருமுலைத் தடத்திடைத் தொய்யில் அன்றியும்  
ஒருகாழ் முத்தமொடு உற்றதை எவன்கொல்? | 70  
  
திங்கள்முத்து அரும்பவும் சிறுகுஇடை வருந்தவும்  
இங்குஇவை அணிந்தனர் என்உற் றனர்க்கொல்?  
மாசறு பொன்னே. வலம்புரி முத்தே.  
காசறு விரையே. கரும்பே. தேனே.  
அரும்பெறல் பாவாய். ஆர்உயிர் மருந்தே. | 75  
  
பெருங்குடி வாணிகன் பெருமட மகளே.  
  
மலையிடைப் பிறவா மணியே என்கோ?  
அலையிடைப் பிறவா அமிழ்தே என்கோ?  
யாழிடைப் பிறவா இசையே என்கோ?  
தாழ்இருங் கூந்தல் தையால் நின்னைஎன்று | 80  
  
உலவாக் கட்டுரை பலபா ராட்டித்  
தயங்குஇணர்க் கோதை தன்னொடு தருக்கி  
மயங்குஇணர்த் தாரோன் மகிழ்ந்துசெல் வுழிநாள்,  
வாரொலி கூந்தலைப் பேர்இயல் கிழத்தி  
மறுப்புஅருங் கேண்மையொடு அறப்பரி சாரமும் | 85  
  
விருந்து புறந்தருஉம் பெருந்தண் வாழ்க்கையும்  
வேறுபடு திருவின் வீறுபெறக் காண  
உரிமைச் சுற்றமொடு ஒருதனி புணர்க்க  
யாண்டுசில கழிந்தன இற்பெருங் கிழமையின்  
காண்தகு சிறப்பின் கண்ணகி தனக்குஎன். | 90  
  
(வெண்பா)  
  
தூமப் பணிகள்ஒன்றித் தோய்ந்தால் எனஒருவார்  
காமர் மனைவியெனக் கைகலந்து - நாமம்  
தொலையாத இன்பம்எலாம் துன்னினார் மண்மேல்  
நிலையாமை கண்டவர்ப்போல் நின்று.  
  

## 1.03 அரங்கேற்று காதை  
  
(நிலைமண்டில ஆசிரியப்பா)  
|  
  
தெய்வ மால்வரைத் திருமுனி அருள  
எய்திய சாபத்து இந்திர சிறுவனொடு  
தலைக்கோல் தானத்துச் சாபம் நீங்கிய  
மலைப்புஅருஞ் சிறப்பின் வானவர் மகளிர்  
சிறப்பிற் குன்றாச் செய்கையொடு பொருந்திய | 5  
  
பிறப்பிற் குன்றாப் பெருந்தோள் மடந்தை  
தாதுஅவிழ் புரிகுழல் மாதவி தன்னை  
ஆடலும் பாடலும் அழகும் என்றுஇக்  
கூறிய மூன்றின் ஒன்றுகுறை படாமல்  
ஏழாண்டு இயற்றிஓர் ஈராறு ஆண்டில் | 10  
  
சூழ்கடல் மன்னற்குக் காட்டல் வேண்டி,  
இருவகைக் கூத்தின் இலக்கணம் அறிந்து  
பலவகைக் கூத்தும் விலக்கினிற் புணர்த்துப்  
பதினோர் ஆடலும் பாட்டும் கொட்டும்  
விதிமாண் கொள்கையின் விளங்க அறிந்துஆங்கு | 15  
  
ஆடலும் பாடலும் பாணியும் தூக்கும்  
கூடிய நெறியின கொளுத்துங் காலைப்  
பிண்டியும் பிணையலும் எழிற்கையும் தொழிற்கையும்  
கொண்ட வகைஅறிந்து கூத்துவரு காலைக்  
கூடை செய்தகை வாரத்துக் களைதலும் | 20  
  
வாரம் செய்தகை கூடையிற் களைதலும்  
பிண்டி செய்தகை ஆடலிற் களைதலும்  
ஆடல் செய்தகை பிண்டியிற் களைதலும்  
குரவையும் வரியும் விரவல செலுத்தி  
ஆடற்கு அமைந்த ஆசான் தன்னொடும், | 25  
  
யாழும் குழலும் சீரும் மிடறும்  
தாழ்குரல் தண்ணுமை ஆடலொடு இவற்றின்  
இசைந்த பாடல் இசையுடன் படுத்து  
வரிக்கும் ஆடற்கும் உரிப்பொருள் இயக்கித்  
தேசிகத் திருவின் ஓசை கடைப்பிடித்துத் | 30  
  
தேசிகத் திருவின் ஓசை எல்லாம்  
ஆசுஇன்று உணர்ந்த அறிவினன் ஆகிக்  
கவியது குறிப்பும் ஆடல் தொகுதியும்  
பகுதிப் பாடலும் கொளுத்துங் காலை  
வசைஅறு கேள்வி வகுத்தனன் விரிக்கும் | 35  
  
அசையா மரபின் இசையோன் தானும்,  
இமிழ்கடல் வரைப்பில் தமிழகம் அறியத்  
தமிழ்முழுது அறிந்த தன்மையன் ஆகி  
வேத்தியல் பொதுவியல் என்றுஇரு திறத்தின்  
நாட்டிய நன்னு஡ல் நன்கு கடைப்பிடித்து | 40  
  
இசையோன் வக்கிரித் திட்டத்தை உணர்ந்துஆங்கு  
அசையா மரபின் அதுபட வைத்து  
மாற்றார் செய்த வசைமொழி அறிந்து  
நாத்தொலைவு இல்லா நன்னு஡ல் புலவனும்,  
ஆடல் பாடல் இசையே தமிழே | 45  
  
பண்ணே பாணி தூக்கே முடமே  
தேசிகம் என்றுஇவை ஆசின் உணர்ந்து  
கூடை நிலத்தைக் குறைவுஇன்று மிகுத்துஆங்கு  
வார நிலத்தை வாங்குபு வாங்கி  
வாங்கிய வாரத்து யாழும் குழலும் | 50  
  
ஏங்கிய மிடறும் இசைவன கேட்பக்  
கூர்உகிர்க் கரணம் குறிஅறிந்து சேர்த்தி  
ஆக்கலும் அடக்கலும் மீத்திறம் படாமைச்  
சித்திரக் கரணம் சிதைவுஇன்றி செலுத்தும்  
அத்தகு தண்ணுமை அருந்தொழில் முதல்வனும், | 55  
  
சொல்லிய இயல்பினிற் சித்திர வஞ்சனை  
புல்லிய அறிந்து புணர்ப்போன் பண்பின்  
வர்த்தனை நான்கும் மயல்அறப் பெய்துஆங்கு  
ஏற்றிய குரல்இளி என்றுஇரு நரம்பின்  
ஒப்பக் கேட்கும் உணர்வினன் ஆகிப் | 60  
  
பண்அமை முழவின் கண்ணெறி அறிந்து  
தண்ணுமை முதல்வன் தன்னொடு பொருந்தி  
வண்ணப் பட்டடை யாழ்மேல் வைத்துஆங்கு  
இசையோன் பாடிய இசையின் இயற்கை  
வந்தது வளர்த்து வருவது ஒற்றி | 65  
  
இன்புற இயக்கி இசைபட வைத்து  
வார நிலத்தைக் கேடுஇன்று வளர்த்துஆங்கு  
ஈர நிலத்தின் எழுத்துஎழுத்து ஆக  
வழுவின்று இசைக்கும் குழலோன் தானும்,  
ஈர்ஏழ் தொடுத்த செம்முறைக் கேள்வியின் | 70  
  
ஓர்ஏழ் பாலை நிறுத்தல் வேண்டி  
வன்மையிற் கிடந்த தார பாகமும்  
மென்மையிற் கிடந்த குரலின் பாகமும்  
மெய்க்கிளை நரம்பிற் கைக்கிளை கொள்ளக்  
கைக்கிளை ஒழித்த பாகமும் பொற்புடைத் | 75  
  
தளராத் தாரம் விளரிக்கு ஈத்துக்  
கிளைவழிப் பட்டனள், ஆங்கே கிளையும்  
தன்கிளை அழிவுகண்டு அவள்வயிற் சேர  
ஏனை மகளிரும் கிளைவழிச் சேர  
மேலது உழையிளி கீழது கைக்கிளை | 80  
  
வம்புஉறு மரபின் செம்பாலை ஆயது  
இறுதி ஆதி ஆக ஆங்குஅவை  
பெறுமுறை வந்த பெற்றியின் நீங்காது  
படுமலை செவ்வழி பகர்அரும் பாலைஎனக்  
குரல்குரல் ஆகத் தற்கிழமை திரிந்தபின் | 85  
  
முன்னதன் வகையே முறைமையின் திரிந்துஆங்கு  
இளிமுத லாகிய ஏர்படு கிழமையும்  
கோடி விளரி மேற்செம் பாலைஎன  
நீடிக் கிடந்த கேள்விக் கிடக்கையின்  
இணைநரம்பு உடையன அணைவுறக் கொண்டுஆங்கு | 90  
  
யாழ்மேற் பாலை இடமுறை மெலியக்  
குழல்மேற் கோடி வலமுறை மெலிய  
வலிவும் மெலிவும் சமனும் எல்லாம்  
பொலியக் கோத்த புலமை யோனுடன்,  
எண்ணிய நூலோர் இயல்பினின் வழாஅது | 95  
  
மண்ணகம் ஒருவழி வகுத்தனர் கொண்டு  
புண்ணிய நெடுவரைப் போகிய நெடுங்கழைக்  
கண்ணிடை ஒருசாண் வளர்ந்தது கொண்டு  
நூல்நெறி மரபின் அரங்கம் அளக்கும்  
கோல்அளவு இருபத்து நால்விரல் ஆக | 100  
  
எழுகோல் அகலத்து எண்கோல் நீளத்து  
ஒருகோல் உயரத்து உறுப்பினது ஆகி  
உத்தரப் பலகையொடு அரங்கின் பலகை  
வைத்த இடைநிலம் நாற்கோல் ஆக  
ஏற்ற வாயில் இரண்டுடன் பொலியத் | 105  
  
தோற்றிய அரங்கில் தொழுதனர் ஏத்தப்  
பூதரை எழுதி மேல்நிலை வைத்துத்  
தூண்நிழல் புறப்பட மாண்விளக்கு எடுத்துஆங்கு  
ஒருமுக எழினியும் பொருமுக எழினியும்  
கரந்துவரல் எழினியும் புரிந்துடன் வகுத்துஆங்கு | 110  
  
ஓவிய விதானத்து உரைபெறு நித்திலத்து  
மாலைத் தாமம் வளையுடன் நாற்றி  
விருந்துபடக் கிடந்த அருந்தொழில் அரங்கத்துப்  
பேர்இசை மன்னர் பெயர்ப்புறத்து எடுத்த  
சீர்இயல் வெண்குடைக் காம்புநனி கொண்டு | 115  
  
கண்இடை நவமணி ஒழுக்கி மண்ணிய  
நாவல்அம் பொலம்தகட்டு இடைநிலம் போக்கிக்  
காவல் வெண்குடை மன்னவன் கோயில்  
இந்திர சிறுவன் சயந்தன் ஆகென  
வந்தனை செய்து வழிபடு தலைக்கோல் | 120  
  
புண்ணிய நன்னீர் பொற்குடத்து ஏந்தி  
மண்ணிய பின்னர் மாலை அணிந்து  
நலம்தரு நாளால் பொலம்பூண் ஓடை  
அரசுஉவாத் தடக்கையில் பரசினர் கொண்டு  
முரசுஎழுந்து இயம்பப் பல்இயம் ஆர்ப்ப | 125  
  
அரைசொடு பட்ட ஐம்பெருங் குழுவும்  
தேர்வலம் செய்து கவிகைக் கொடுப்ப  
ஊர்வலம் செய்து புகுந்துமுன் வைத்துஆங்கு,  
இயல்பினின் வழாஅ இருக்கை முறைமையின்  
குயிலுவ மாக்கள் நெறிப்பட நிற்ப, | 130  
  
வலக்கால் முன்மிதித்து ஏறி அரங்கத்து  
வலத்தூண் சேர்தல் வழக்குஎனப் பொருந்தி  
இந்நெறி வகையால் இடத்தூண் சேர்ந்த  
தொல்நெறி இயற்கைத் தோரிய மகளிரும்  
சீர்இயல் பொலிய நீர்அல நீங்க | 135  
  
வாரம் இரண்டும் வரிசையில் பாடப்  
பாடிய வாரத்து ஈற்றில்நின்று இசைக்கும்  
கூடிய குயிலுவக் கருவிகள் எல்லாம்  
குழல்வழி நின்றது யாழே, யாழ்வழித்  
தண்ணுமை நின்றது தகவே, தண்ணுமைப் | 140  
  
பின்வழி நின்றது முழவே, முழவொடு  
கூடிநின்று இசைத்தது ஆமந் திரிகை  
ஆமந் திரிகையொடு அந்தரம் இன்றிக்  
கொட்டுஇரண்டு உடையதுஓர் மண்டிலம் ஆகக்  
கட்டிய மண்டிலம் பதினொன்று போக்கி | 145  
  
வந்த முறையின் வழிமுறை வழாமல்  
அந்தரக் கொட்டுடன் அடங்கிய பின்னர்,  
மீத்திறம் படாமை வக்காணம் வகுத்துப்  
பாற்பட நின்ற பாலைப் பண்மேல்  
நான்கின் ஒரீஇய நன்கனம் அறிந்து | 150  
  
மூன்றுஅளந்து ஒன்று கொட்டி அதனை  
ஐந்துமண் டிலத்தால் கூடை போக்கி  
வந்தவா ரம்வழி மயங்கிய பின்றை,  
ஆறும் நாலும் அம்முறை போக்கிக்  
கூறிய ஐந்தின் கொள்கை போலப் | 155  
  
பின்னையும் அம்முறை பேரிய பின்றை,  
பொன்இயல் பூங்கொடி புரிந்துடன் வகுத்தென  
நாட்டிய நன்னு஡ல் நன்குகடைப் பிடித்துக்  
காட்டினள் ஆதலின், காவல் வேந்தன்  
இலைப்பூங் கோதை இயல்பினில் வழாமைத் | 160  
  
தலைக்கோல் எய்தித் தலைஅரங்கு ஏறி  
விதிமுறைக் கொள்கையின் ஆயிரத்து எண்கழஞ்சு  
ஒருமுறை யாகப் பெற்றனள் அதுவே  
நூறுபத்து அடுக்கி எட்டுக்கடை நிறுத்த  
வீறுஉயர் பசும்பொன் பெறுவதுஇம் மாலை, | 165  
  
மாலை வாங்குநர் சாலும்நம் கொடிக்குஎன  
மான்அமர் நோக்கிஓர் கூனிகைக் கொடுத்து  
நகர நம்பியர் திரிதரு மறுகில்  
பகர்வனர் போல்வதோர் பான்மையின் நிறுத்த,  
மாமலர் நெடுங்கண் மாதவி மாலை | 170  
  
கோவலன் வாங்கிக் கூனி தன்னொடு  
மணமனை புக்கு மாதவி தன்னொடு  
அணைவுறு வைகலின் அயர்ந்தனன் மயங்கி  
விடுதல் அறியா விருப்பினன் ஆயினன்.  
வடுநீங்கு சிறப்பின்தன் மனையகம் மறந்துஎன். | 175  
  
(வெண்பா)  
  
எண்ணும் எழுத்தும் இயல்ஐந்தும் பண்நான்கும்  
பண்ணின்ற கூத்துப் பதினொன்றும் - மண்ணின்மேல்  
போக்கினாள் பூம்புகார்ப் பொற்றொடி மாதவிதன்  
வாக்கினால் ஆடரங்கில் வந்து.  
  

## 1.04 அந்திமாலைச் சிறப்புசெய் காதை  
  
(நிலைமண்டில ஆசிரியப்பா)  
  
விரிகதிர் பரப்பி உலகம்முழுது ஆண்ட  
ஒருதனித் திகிரி உரவோன் காணேன்  
அங்கண் வானத்து அணிநிலா விரிக்கும்  
திங்கள்அம் செல்வன் யாண்டுஉளன் கொல்எனத்  
திசைமுகம் பசந்து செம்மலர்க் கண்கள் | 5  
  
முழுநீர் வார முழுமெயும் பனித்துத்  
திரைநீர் ஆடை இருநில மடந்தை  
அரைசுகெடுத்து அலம்வரும் அல்லற் காலை,  
கறைகெழு குடிகள் கைதலை வைப்ப  
அறைபோகு குடிகளொடு ஒருதிறம் பற்றி | 10  
  
வலம்படு தானை மன்னர் இல்வழிப்  
புலம்பட இறுத்த விருந்தின் மன்னரின்  
தாழ்துணை துறந்தோர் தனித்துயர் எய்தக்  
காதலர்ப் புணர்ந்தோர் களிமகிழ்வு எய்தக்  
குழல்வளர் முல்லையில் கோவலர் தம்மொடு | 15  
  
மழலைத் தும்பி வாய்வைத்து ஊத  
அறுகால் குறும்புஎறிந்து அரும்புபொதி வாசம்  
சிறுகால் செல்வன் மறுகில் தூற்ற  
எல்வளை மகளிர் மணிவிளக்கு எடுப்ப  
மல்லல் மூதூர் மாலைவந்து இருத்தென | 20  
  
இளையர் ஆயினும் பகைஅரசு கடியும்  
செருமாண் தென்னர் குலமுதல் ஆகலின்  
அந்திவா னத்து வெண்பிறை தோன்றிப்  
புன்கண் மாலைக் குறும்புஎறிந்து ஓட்டிப்  
பான்மையில் திரியாது பால்கதிர் பரப்பி | 25  
  
மீன்அரசு ஆண்ட வெள்ளி விளக்கத்து,  
இல்வளர் முல்லையொடு மல்லிகை அவிழ்ந்த  
பல்பூஞ் சேக்கைப் பள்ளியுள் பொலிந்து  
செந்துகிர்க் கோவை சென்றுஏந்து அல்குல்  
அம்துகில் மேகலை அசைந்தன வருந்த | 30  
  
நிலவுப்பயன் கொள்ளும் நெடுநிலா முற்றத்துக்  
கலவியும் புலவியும் காதலற்கு அளித்துஆங்கு  
ஆர்வ நெஞ்சமொடு கோவலற்கு எதிரிக்  
கோலம் கொண்ட மாதவி அன்றியும்,  
குடதிசை மருங்கின் வெள்அயிர் தன்னொடு | 35  
  
குணதிசை மருங்கின் கார்அகில் துறந்து  
வடமலைப் பிறந்த வான்கேழ் வட்டத்துத்  
தென்மலைப் பிறந்த சந்தனம் மறுகத்  
தாமரைக் கொழுமுறித் தாதுபடு செழுமலர்க்  
காமரு குவளைக் கழுநீர் மாமலர்ப் | 40  
  
பைந்தளிர்ப் படலை பருஉக்காழ் ஆரம்  
சுந்தரச் சுண்ணத் துகளொடு அளைஇச்  
சிந்துபு பரிந்த செழும்பூஞ் சேக்கை  
மந்தமா ருதத்து மயங்கினர் மலிந்துஆங்கு  
ஆவியங் கொழுநர் அகலத்து ஒடுங்கிக் | 45  
  
காவிஅம் கண்ணார் களித்துயில் எய்த  
அம்செஞ் சீறடி அணிசிலம்பு ஒழிய  
மென்துகில் அல்குல் மேகலை நீங்கக்  
கொங்கை முன்றில் குங்குமம் எழுதாள்  
மங்கல அணியின் பிறிதுஅணி மகிழாள் | 50  
  
கொடுங்குழை துறந்து வடிந்துவீழ் காதினள்  
திங்கள் வாள்முகம் சிறுவியர்ப்பு இரியச்  
செங்கயல் நெடுங்கண் அஞ்சனம் மறப்பப்  
பவள வாள்நுதல் திலகம் இழப்பத்  
தவள வாள்நகை கோவலன் இழப்ப | 55  
  
மைஇருங் கூந்தல் நெய்அணி மறப்பக்  
கையறு நெஞ்சத்துக் கண்ணகி அன்றியும்,  
காதலர்ப் பிரிந்த மாதர் நோதக  
ஊதுஉலைக் குருகின் உயிர்த்தனர் ஒடுங்கி  
வேனில் பள்ளி மேவாது கழிந்து | 60  
  
கூதிர்ப் பள்ளிக் குறுங்கண் அடைத்து  
மலயத்து ஆரமும் மணிமுத்து ஆரமும்  
அலர்முலை ஆகத்து அடையாது வருந்தத்  
தாழிக் குவளையொடு தண்செங் கழுநீர்  
வீழ்பூஞ் சேக்கை மேவாது கழியத் | 65  
  
துணைபுணர் அன்னத் து஡வியிற் செறித்த  
இணைஅணை மேம்படத் திருந்துதுயில் பெறாஅது  
உடைப்பெருங் கொழுநரோடு ஊடல் காலத்து  
இடைக்குமிழ் எறிந்து கடைக்குழை ஓட்டிக்  
கலங்கா உள்ளம் கலங்கக் கடைசிவந்து | 70  
  
விலங்கிநிமிர் நெடுங்கண் புலம்புமுத்து உறைப்ப,  
அன்னம் மெல்நடை நன்னீர்ப் பொய்கை  
ஆம்பல் நாறும் தேம்பொதி நறுவிரைத்  
தாமரைச் செவ்வாய்த் தண்அறல் கூந்தல்  
பாண்வாய் வண்டு நோதிறம் பாடக் | 75  
  
காண்வரு குவளைக் கண்மலர் விழிப்பப்  
புள்வாய் முரசமொடு பொறிமயிர் வாரணத்து  
முள்வாய்ச் சங்கம் முறைமுறை ஆர்ப்ப  
உரவுநீர்ப் பரப்பின் ஊர்த்துயில் எடுப்பி  
இரவுத் தலைப்பெயரும் வைகறை காறும் | 80  
  
அரைஇருள் யாமத்தும் பகலும் துஞ்சான்  
விரைமலர் வாளியொடு கருப்புவில் ஏந்தி  
மகர வெல்கொடி மைந்தன் திரிதர  
நகரம் காவல் நனிசிறந் ததுஎன்.  
  
(வெண்பா)  
  
கூடினார் பால்நிழலாய்க் கூடார்ப்பால் வெய்தாய்க்  
காவலன் வெண்குடைபோல் காட்டிற்றே - கூடிய  
மாதவிக்கும் கண்ணகிக்கும் வான்ஊர் மதிவிரிந்து  
போதுஅவிழ்க்கும் கங்குல் பொழுது.  
  

## 1.05 இந்திர விழவு ஊர் எடுத்த காதை  
  
(நிலைமண்டில ஆசிரியப்பா) |  
  
அலைநீர் ஆடை மலைமுலை ஆகத்து  
ஆரப் பேரியாற்று மாரிக் கூந்தல்  
கண்அகன் பரப்பின் மண்ணக மடந்தை  
புதைஇருள் படாஅம் போக நீக்கி  
உடைய மால்வரை உச்சித் தோன்றி | 5  
  
உலகுவிளங்கு அவிர்ஒளி மலர்கதிர் பரப்பி,  
வேயா மாடமும், வியன்கல இருக்கையும்,  
மான்கண் காதலர் மாளிகை இடங்களும்,  
கயவாய் மருங்கில் காண்போர்த் தடுக்கும்  
பயன்அறிவு அறியா யவனர் இருக்கையும், | 10  
  
கலம்தரு திருவின் புலம்பெயர் மாக்கள்  
கலந்துஇருந்து உறையும் இலங்குநீர் வரைப்பும்,  
வண்ணமும் சுண்ணமும் தண்நறுஞ் சாந்தமும்  
பூவும் புகையும் மேவிய விரையும்  
பகர்வனர் திரிதரு நகர வீதியும், | 15  
  
பட்டினும் மயிரினும் பருத்தி நூலினும்  
கட்டும் நுண்வினைக் காருகர் இருக்கையும்,  
தூசும் துகிரும் ஆரமும் அகிலும்  
மாசுஅறு முத்தும் மணியும் பொன்னும்  
அருங்கல வெறுக்கையோடு அளந்துகடை அறியா | 20  
  
வளம்தலை மயங்கிய நனந்தலை மறுகும்,  
பால்வகை தெரிந்த பகுதிப் பண்டமொடு  
கூலம் குவித்த கூல வீதியும்,  
காழியர் கூவியர் கள்நொடை யாட்டியர்  
மீன்விலைப் பரதவர் வெள்உப்புப் பகருநர் | 25  
  
பாசவர் வாசவர் பல்நிண விலைஞரொடு  
ஓசுநர் செறிந்த ஊன்மலி இருக்கையும்,  
கஞ்ச காரரும் செம்புசெய் குநரும்  
மரங்கொல் தச்சரும் கருங்கைக் கொல்லரும்  
கண்ணுள் வினைஞரும் மண்ஈட் டாளரும் | 30  
  
பொன்செய் கொல்லரும் நன்கலம் தருநரும்  
துன்ன காரரும் தோலின் துன்னரும்  
கிழியினும் கிடையினும் தொழில்பல பெருக்கிப்  
பழுதுஇல் செய்வினைப் பால்கெழு மாக்களும்  
குழலினும் யாழினும் குரல்முதல் ஏழும் | 35  
  
வழுஇன்றி இசைத்து வழித்திறம் காட்டும்  
அரும்பெறல் மரபின் பெரும்பாண் இருக்கையும்,  
சிறுகுறுங் கைவினைப் பிறர்வினை யாளரொடு  
மறுஇன்றி விளங்கும் மருவூர்ப் பாக்கமும்,  
கோவியன் வீதியும், கொடித்தேர் வீதியும், | 40  
  
பீடிகைத் தெருவும், பெருங்குடி வாணிகர்  
மாட மறுகும், மறையோர் இருக்கையும்,  
வீழ்குடி உழவரொடு விளங்கிய கொள்கை  
ஆயுள் வேதரும் காலக் கணிதரும்  
பால்வகை தெரிந்த பன்முறை இருக்கையும், | 45  
  
திருமணி குயிற்றுநர் சிறந்த கொள்கையோடு  
அணிவளை போழுநர் அகன்பெரு வீதியும்,  
சூதர் மாகதர் வேதா ளிகரொடு  
நாழிகைக் கணக்கர் நலம்பெறு கண்ணுளர்  
காவல் கணிகையர் ஆடல் கூத்தியர் | 50  
  
பூவிலை மடந்தையர் ஏவல் சிலதியர்  
பயில்தொழில் குயிலுவர் பன்முறைக் கருவியர்  
நகைவே ழம்பரொடு வகைதெரி இருக்கையும்,  
கடும்பரி கடவுநர் களிற்றின் பாகர்  
நெடுந்தேர் ஊருநர் கடுங்கண் மறவர் | 55  
  
இருந்துபுறம் சுற்றிய பெரும்பாய் இருக்கையும்,  
பீடுகெழு சிறப்பின் பெரியோர் மல்கிய  
பாடல்சால் சிறப்பின் பட்டினப் பாக்கமும்,  
இருபெரு வேந்தர் முனையிடம் போல  
இருபால் பகுதியின் இடைநிலம் ஆகிய | 60  
  
கடைகால் யாத்த மிடைமரச் சோலைக்  
கொடுப்போர் ஓதையும் கொள்வோர் ஓதையும்  
நடுக்குஇன்றி நிலைஇய நாள்அங் காடியில்  
சித்திரைச் சித்திரத் திங்கள் சேர்ந்தென  
வெற்றிவேல் மன்னற்கு உற்றதை ஒழிக்க எனத் | 65  
  
தேவர் கோமான் ஏவலின் போந்த  
காவல் பூதத்துக் கடைகெழு பீடிகைப்  
புழுக்கலும் நோலையும் விழுக்குஉடை மடையும்  
பூவும் புகையும் பொங்கலும் சொரிந்து  
துணங்கையர் குரவையர் அணங்குஎழுந்து ஆடிப் | 70  
  
பெருநில மன்னன் இருநிலம் அடங்கலும்  
பசியும் பிணியும் பகையும் நீங்கி  
வசியும் வளனும் சுரக்க என வாழ்த்தி  
மாதர்க் கோலத்து வலவையின் உரைக்கும்  
மூதிற் பெண்டிர் ஓதையின் பெயர, | 75  
  
மருவூர் மருங்கின் மறம்கொள் வீரரும்  
பட்டின மருங்கின் படைகெழு மாக்களும்  
முந்தச் சென்று முழுப்பலி பீடிகை  
வெந்திறல் மன்னற்கு உற்றதை ஒழிக்கவெனப்  
பலிக்கொடை புரிந்தோர் வலிக்குவரம்பு ஆகவெனக் | 80  
  
கல்உமிழ் கவணினர் கழிப்பிணிக் கறைத்தோல்  
பல்வேல் பரப்பினர் மெய்உறத் தீண்டி  
ஆர்த்துக் களம்கொண்டோ ர் ஆர்அமர் அழுவத்துச்  
சூர்த்துக் கடைசிவந்த சுடுனோக்குக் கருந்தலை  
வெற்றி வேந்தன் கொற்றம் கொள்கவென | 85  
  
நற்பலி பீடிகை நலம்கொள வைத்துஆங்கு  
உயிர்ப்பலி உண்ணும் உருமுக்குரல் முழக்கத்து  
மயிர்க்கண் முரசொடு வான்பலி ஊட்டி,  
இருநில மருங்கின் பொருநரைப் பெறாஅச்  
செருவெங் காதலின் திருமா வளவன் | 90  
  
வாளும் குடையும் மயிர்க்கண் முரசும்  
நாளொடு பெயர்த்து நண்ணார்ப் பெறுகஇம்  
மண்ணக மருங்கின்என் வலிகெழு தோள்எனப்  
புண்ணியத் திசைமுகம் போகிய அந்நாள்  
அசைவுஇல் ஊக்கத்து நசைபிறக்கு ஒழியப் | 95  
  
பகைவிலக் கியதுஇப் பயம்கெழு மலைஎன  
இமையவர் உறையும் சிமையப் பிடர்த்தலைக்  
கொடுவரி ஒற்றிக் கொள்கையின் பெயர்வோற்கு,  
மாநீர் வேலி வச்சிர நன்னாட்டுக்  
கோன்இறை கொடுத்த கொற்றப் பந்தரும் | 100  
  
மகதநன் நாட்டு வாள்வாய் வேந்தன்  
பகைபுறத்துக் கொடுத்த பட்டிமண் டபமும்,  
அவந்தி வேந்தன் உவந்தனன் கொடுத்த  
நிவந்துஓங்கு மரபின் தோரண வாயிலும்  
பொன்னினும் மணியினும் புனைந்தன ஆயினும் | 105  
  
நுண்வினைக் கம்மியர் காணா மரபின,  
துயர்நீங்கு சிறப்பின்அவர் தொல்லோர் உதவிக்கு  
மயன்விதித்துக் கொடுத்த மரபின, இவைதாம்  
ஒருங்குடன் புணர்ந்துஆங்கு உயர்ந்தோர் ஏத்தும்  
அரும்பெறல் மரபின் மண்டபம் அன்றியும், | 110  
  
வம்ப மாக்கள் தம்பெயர் பொறித்த  
கண்ணெழுத்துப் படுத்த எண்ணுப் பல்பொதிக்  
கடைமுக வாயிலும் கருந்தாழ்க் காவலும்  
உடையோர் காவலும் ஒரீஇய ஆகிக்  
கட்போர் உளர்எனின் கடுப்பத் தலைஏற்றிக் | 115  
  
கொட்பின் அல்லது கொடுத்தல் ஈயாது  
உள்ளுநர்ப் பனிக்கும் வெள்ளிடை மன்றமும்,  
கூனும் குறளும் ஊமும் செவிடும்  
அழுகுமெய் யாளரும் முழுகினர் ஆடிப்  
பழுதுஇல் காட்சி நன்னிறம் பெற்று | 120  
  
வலம்செயாக் கழியும் இலஞ்சி மன்றமும்,  
வஞ்சம் உண்டு மயல்பகை உற்றோர்  
நஞ்சம் உண்டு நடுங்குதுயர் உற்றோர்  
அழல்வாய் நாகத்து ஆர்எயிறு அழுந்தினர்  
கழல்கண் கூளிக் கடுநவைப் பட்டோ ர் | 125  
  
சுழல வந்து தொழத்துயர் நீங்கும்  
நிழல்கால் நெடுங்கல் நின்ற மன்றமும்,  
தவம்மறைந்து ஒழுகும் தன்மை இலாளர்  
அவம்மறைந்து ஒழுகும் அலவல் பெண்டிர்  
அறைபோகு அமைச்சர் பிறர்மனை நயப்போர் | 130  
  
பொய்க்கரி யாளர் புறங்கூற் றாளர்என்  
கைக்கொள் பாசத்துக் கைப்படு வோர்எனக்  
காதம் நான்கும் கடுங்குரல் எடுப்பிப்  
பூதம் புடைத்துஉணும் பூத சதுக்கமும்,  
அரைசுகோல் கோடினும் அறம்கூறு அவையத்து | 135  
  
உரைநூல் கோடி ஒருதிறம் பற்றினும்  
நாவொடு நவிலாது நவைநீர் உகுத்துப்  
பாவைநின்று அழுஉம் பாவை மன்றமும்,  
மெய்வகை உணர்ந்த விழுமியோர் ஏத்தும்  
ஐவகை மன்றத்தும் அரும்பலி உறீஇ, | 140  
  
வச்சிரக் கோட்டத்து மணம்கெழு முரசம்  
கச்சை யானைப் பிடர்த்தலை ஏற்றி,  
வால்வெண் களிற்றுஅரசு வயங்கிய கோட்டத்துக்  
கால்கோள் விழவின் கடைநிலை சாற்றித்  
தங்கிய கொள்கைத் தருநிலைக் கோட்டத்து | 145  
  
மங்கல நெடுங்கொடி வான்உற எடுத்து,  
மரகத மணியொடு வயிரம் குயிற்றிப்  
பவளத் திரள்கால் பைம்பொன் வேதிகை  
நெடுநிலை மாளிகைக் கடைமுகத்து யாங்கணும்  
கிம்புரிப் பகுவாய்க் கிளர்முத்து ஒழுக்கத்து | 150  
  
மங்கலம் பொறித்த மகர வாசிகைத்  
தோரணம் நிலைஇய தோம்அறு பசும்பொன்  
பூரண கும்பத்துப் பொலிந்த பாலிகை  
பாவை விளக்குப் பசும்பொன் படாகை  
தூமயிர்க் கவரி சுந்தரச் சுண்ணத்து | 155  
  
மேவிய கொள்கை வீதியில் செறிந்துஆங்கு,  
ஐம்பெருங் குழுவும் எண்பேர் ஆயமும்  
அரச குமரரும் பரத குமரரும்  
கவர்ப்பரிப் புரவியர் களிற்றின் தொகுதியர்  
இவர்ப்பரித் தேரினர் இயைந்துஒருங்கு ஈண்டி | 160  
  
அரைசுமேம் படீஇய அகனிலை மருங்கில்  
உரைசால் மன்னன் கொற்றம் கொள்கென  
மாஇரு ஞாலத்து மன்உயிர் காக்கும்  
ஆயிரத்து ஓர்எட்டு அரசுதலைக் கொண்ட  
தண்நறுங் காவிரித் தாதுமலி பெருந்துறைப் | 165  
  
புண்ணிய நல்நீர் பொன்குடத்து ஏந்தி  
மண்ணகம் மருள வானகம் வியப்ப  
விண்ணவர் தலைவனை விழுநீர் ஆட்டி,  
பிறவா யாக்கைப் பெரியோன் கோயிலும்  
அறுமுகச் செவ்வேள் அணிதிகழ் கோயிலும் | 170  
  
வால்வளை மேனி வாலியோன் கோயிலும்  
நீல மேனி நெடியோன் கோயிலும்  
மாலை வெண்குடை மன்னவன் கோயிலும்  
மாமுது முதல்வன் வாய்மையின் வழாஅ  
நான்மறை மரபின் தீமுறை ஒருபால், | 175  
  
நால்வகைத் தேவரும் மூவறு கணங்களும்  
பால்வகை தெரிந்த பகுதித் தோற்றத்து  
வேறுவேறு கடவுளர் சாறுசிறந்து ஒருபால்,  
அறவோர் பள்ளியும் அறன்ஓம் படையும்  
புறநிலைக் கோட்டத்துப் புண்ணியத் தானமும் | 180  
  
திறவோர் உரைக்கும் செயல்சிறந்து ஒருபால்,  
கொடித்தேர் வேந்தனொடு கூடா மன்னர்  
அடித்தளை நீக்க அருள்சிறந்து ஒருபால்,  
கண்ணு ளாளர் கருவிக் குயிலுவர்  
பண்யாழ்ப் புலவர் பாடல் பாணரொடு | 185  
  
எண்அருஞ் சிறப்பின் இசைசிறந்து ஒருபால்,  
முழவுக்கண் துயிலாது முடுக்கரும் வீதியும்  
விழவுக்களி சிறந்த வியலுள் ஆங்கண்  
காதல் கொழுநனைப் பிரிந்துஅலர் எய்தா  
மாதர்க் கொடுங்குழை மாதவி தன்னொடு | 190  
  
இல்வளர் முல்லை மல்லிகை மயிலை  
தாழிக் குவளை சூழ்செங் கழுநீர்  
பயில்பூங் கோதைப் பிணையலிற் பொலிந்து  
காமக் களிமகிழ்வு எய்திக் காமர்  
பூம்பொதி நறுவிரைப் பொழில்ஆட்டு அமர்ந்து | 195  
  
நாள்மகிழ் இருக்கை நாள்அங் காடியில்  
பூமலி கானத்துப் புதுமணம் புக்குப்  
புகையும் சாந்தும் புலராது சிறந்து  
நகையாடு ஆயத்து நன்மொழி திளைத்துக்  
குரல்வாய்ப் பாணரொடு நகரப் பரத்தரொடு | 200  
  
திரிதரு மரபின் கோவலன் போல  
இளிவாய் வண்டினொடு இன்இள வேனிலொடு  
மலய மாருதம் திரிதரு மறுகில்,  
கருமுகில் சுமந்து குறுமுயல் ஒழித்துஆங்கு  
இருகருங் கயலொடு இடைக்குமிழ் எழுதி | 205  
  
அங்கண் வானத்து அரவுப்பகை அஞ்சித்  
திங்களும் ஈண்டுத் திரிதலும் உண்டுகொல்.  
நீர்வாய் திங்கள் நீள்நிலத்து அமுதின்  
சீர்வாய் துவலைத் திருநீர் மாந்தி  
மீன்ஏற்றுக் கொடியோன் மெய்பெற வளர்த்த | 210  
  
வான வல்லி வருதலும் உண்டுகொல்.  
இருநில மன்னற்குப் பெருவளம் காட்டத்  
திருமகள் புகுந்ததுஇச் செழும்பதி ஆம்என  
எரிநிறத்து இலவமும் முல்லையும் அன்றியும்  
கருநெடுங் குவளையும் குமிழும் பூத்துஆங்கு | 215  
  
உள்வரி கோலத்து உறுதுணை தேடிக்  
கள்ளக் கமலம் திரிதலும் உண்டுகொல்.  
மன்னவன் செங்கோல் மறுத்தல் அஞ்சிப்  
பல்உயிர் பருகும் பகுவாய்க் கூற்றம்  
ஆண்மையில் திரிந்துதன் அருந்தொழில் திரியாது | 220  
  
நாண்உடைக் கோலத்து நகைமுகம் கோட்டிப்  
பண்மொழி நரம்பின் திவவுயாழ் மிழற்றிப்  
பெண்மையில் திரியும் பெற்றியும் உண்டுஎன,  
உருவி லாளன் ஒருபெருஞ் சேனை  
இகல்அமர் ஆட்டி எதிர்நின்று விலக்கிஅவர் | 225  
  
எழுதுவரி கோலம் முழுமெயும் உறீஇ  
விருந்தொடு புக்க பெருந்தோள் கணவரொடு  
உடன்உறைவு மரீஇ ஒழுக்கொடு புணர்ந்த  
வடமீன் கற்பின் மனையுறை மகளிர்  
மாதர்வாள் முகத்து மணித்தோட்டுக் குவளைப் | 230  
  
போது புறங்கொடுத்துப் போகிய செங்கடை  
விருந்தின் தீர்ந்திலது ஆயின் யாவதும்  
மருந்தும் தரும்கொல்இம் மாநில வரைப்புஎனக்  
கையற்று நடுங்கும் நல்வினை நடுநாள்:  
உள்அகம் நறுந்தாது உறைப்பமீது அழிந்து | 235  
  
கள்உக நடுங்கும் கழுநீர் போலக்  
கண்ணகி கருங்கணும் மாதவி செங்கணும்  
உள்நிறை கரந்துஅகத்து ஒளித்துநீர் உகுத்தன  
எண்ணுமுறை இடத்தினும் வலத்தினும் துடித்தன  
விண்ணவர் கோமான் விழவுநாள் அகத்துஎன். | 240  
  

## 1.06 கடலாடு காதை  
  
(நிலைமண்டில ஆசிரியப்பா)  
  
வெள்ளி மால்வரை வியன்பெருஞ் சேடிக்  
கள்அவிழ் பூம்பொழில் காமக் கடவுட்குக்  
கருங்கயல் நெடுங்கண் காதலி தன்னொடு  
விருந்தாட்டு அயரும்ஓர் விஞ்சை வீரன்  
தென்திசை மருங்கின்ஓர் செழும்பதி தன்னுள் | 5  
  
இந்திர விழவுகொண்டு எடுக்கும்நாள் இதுஎனக்  
கடுவிசை அவுணர் கணம்கொண்டு ஈண்டிக்  
கொடுவரி ஊக்கத்துக் கோநகர் காத்த  
தொடுகழல் மன்னற்குத் தொலைந்தனர் ஆகி  
நெஞ்சுஇருள் கூர நிகர்த்துமேல் விட்ட | 10  
  
வஞ்சம் பெயர்த்த மாபெரும் பூதம்  
திருந்துவேல் அண்ணற்குத் தேவர்கோன் ஏவ  
இருந்துபலி உண்ணும் இடனும் காண்குதும்,  
அமரா பதிகாத்து அமரனிற் பெற்றுத்  
தமரில் தந்து தகைசால் சிறப்பின் | 15  
  
பொய்வகை இன்றிப் பூமியில் புணர்த்த  
ஐவகை மன்றத்து அமைதியும் காண்குதும்,  
நாரதன் வீணை நயம்தெரி பாடலும்  
தோரிய மடந்தை வாரம் பாடலும்  
ஆயிரம் கண்ணோன் செவியகம் நிறைய | 20  
  
நாடகம் உருப்பசி நல்காள் ஆகி  
மங்கலம் இழப்ப வீணை மண்மிசைத்  
தங்குக இவள்எனச் சாபம் பெற்ற  
மங்கை மாதவி வழிமுதல் தோன்றிய  
அங்குஅரவு அல்குல் ஆடலும் காண்குதும், | 25  
  
துவர்இதழ்ச் செவ்வாய்த் துடிஇடை யோயே.  
அமரர் தலைவனை வணங்குதும் யாம்எனச்  
சிமையத்து இமையமும் செழுநீர்க் கங்கையும்  
உஞ்சையம் பதியும் விஞ்சத்து அடவியும்  
வேங்கட மலையும் தாங்கா விளையுள் | 30  
  
காவிரி நாடும் காட்டிப் பின்னர்ப்  
பூவிரி படப்பைப் புகார்மருங்கு எய்திச்  
சொல்லிய முறைமையில் தொழுதனன் காட்டி  
மல்லல் மூதூர் மகிழ்விழாக் காண்போன்  
மாயோன் பாணியும் வருணப் பூதர் | 35  
  
நால்வகைப் பாணியும் நலம்பெறு கொள்கை  
வான்ஊர் மதியமும் பாடிப் பின்னர்ச்  
சீர்இயல் பொலிய நீர்அல நீங்கப்  
பாரதி ஆடிய பாரதி அரங்கத்துத்  
திரிபுரம் எரியத் தேவர் வேண்ட | 40  
  
எரிமுகப் பேர்அம்பு ஏவல் கேட்ப  
உமையவள் ஒருதிறன் ஆக ஓங்கிய  
இமையவன் ஆடிய கொடுகொட்டி ஆடலும்,  
தேர்முன் நின்ற திசைமுகன் காணப்  
பாரதி ஆடிய வியன்பாண்ட ரங்கமும், | 45  
  
கஞ்சன் வஞ்சம் கடத்தற் காக  
அஞ்சன வண்ணன் ஆடிய ஆடலுள்  
அல்லியத் தொகுதியும், அவுணன் கடந்த  
மல்லின் ஆடலும், மாக்கடல் நடுவண்  
நீர்த்திரை அரங்கத்து நிகர்த்துமுன் நின்ற | 50  
  
சூர்த்திறம் கடந்தோன் ஆடிய துடியும்,  
படைவீழ்த்து அவுணர் பையுள் எய்தக்  
குடைவீழ்த்து அவர்முன் ஆடிய குடையும்,  
வாணன் பேரூர் மறுகிடை நடந்து  
நீள்நிலம் அளந்தோன் ஆடிய குடமும், | 55  
  
ஆண்மை திரிந்த பெண்மைக் கோலத்துக்  
காமன் ஆடிய பேடி ஆடலும்,  
காய்சின அவுணர் கடுந்தொழில் பொறாஅள்  
மாயவள் ஆடிய மரக்கால் ஆடலும்,  
செருவெம் கோலம் அவுணர் நீங்கத் | 60  
  
திருவின் செய்யோள் ஆடிய பாவையும்,  
வயல்உழை நின்று வடக்கு வாயிலுள்  
அயிராணி மடந்தை ஆடிய கடையமும்,  
அவரவர் அணியுடன் அவரவர் கொள்கையின்  
நிலையும் படிதமும் நீங்கா மரபின் | 65  
  
பதினோர் ஆடலும் பாட்டின் பகுதியும்  
விதிமாண் கொள்கையின் விளங்கக் காணாய்.  
தாதுஅவிழ் பூம்பொழில் இருந்துயான் கூறிய  
மாதவி மரபின் மாதவி இவள்எனக்  
காதலிக்கு உரைத்துக் கண்டுமகிழ்வு எய்திய | 70  
  
மேதகு சிறப்பின் விஞ்சையன் அன்றியும்,  
அந்தரத்து உள்ளோர் அறியா மரபின்  
வந்துகாண் குறு஡உம் வானவன் விழவும்  
ஆடலும் கோலமும் அணியும் கடைக்கொள  
ஊடல் கோலமோடு இருந்தோன் உவப்பப் | 75  
  
பத்துத் துவரினும் ஐந்து விரையினும்  
முப்பத்து இருவகை ஓமா லிகையினும்  
ஊறின நல்நீர் உரைத்தநெய் வாசம்  
நாறுஇருங் கூந்தல் நலம்பெற ஆட்டி,  
புகையில் புலர்த்திய பூமென் கூந்தலை | 80  
  
வகைதொறும் மான்மதக் கொழுஞ்சேறு ஊட்டி,  
அலத்தகம் ஊட்டிய அம்செஞ் சீறடி  
நலத்தகு மெல்விரல் நல்அணி செறீஇப்,  
பரியகம் நூபுரம் பாடகம் சதங்கை  
அரியகம் காலுக்கு அமைவுற அணிந்து, | 85  
  
குறங்கு செறிதிரள் குறங்கினில் செறித்து,  
பிறங்கிய முத்தரை முப்பத்து இருகாழ்  
நிறம்கிளர் பூந்துகில் நீர்மையின் உடீஇ,  
காமர் கண்டிகை தன்னொடு பின்னிய  
தூமணித் தோள்வளை தோளுக்கு அணிந்து, | 90  
  
மத்தக மணியொடு வயிரம் கட்டிய  
சித்திரச் சூடகம் செம்பொன் கைவளை  
பரியகம் வால்வளை பவழப் பல்வளை  
அரிமயிர் முன்கைக்கு அமைவுற அணிந்து,  
வாளைப் பகுவாய் வணக்குஉறு மோதிரம் | 95  
  
கேழ்கிளர் செங்கேழ் கிளர்மணி மோதிரம்  
வாங்குவில் வயிரத்து மரகதத் தாள்செறி  
காந்தள் மெல்விரல் கரப்ப அணிந்து,  
சங்கிலி நுண்தொடர் பூண்ஞான் புனைவினை  
அம்கழுத்து அகவயின் ஆரமோடு அணிந்து, | 100  
  
கயிற்கடை ஒழுகிய காமர் தூமணி  
செயத்தகு கோவையின் சிறுபுறம் மறைத்துஆங்கு  
இந்திர நீலத்து இடைஇடை திரண்ட  
சந்திர பாணி தகைபெறு கடிப்பிணை  
அங்காது அகவயின் அழகுற அணிந்து, | 105  
  
தெய்வ உத்தியொடு செழுநீர் வலம்புரி  
தொய்யகம் புல்லகம் தொடர்ந்த தலைக்குஅணி  
மைஈர் ஓதிக்கு மாண்புற அணிந்து,  
கூடலும் ஊடலும் கோவலற்கு அளித்துப்  
பாடுஅமை சேக்கைப் பள்ளியுள் இருந்தோள், | 110  
  
உருகெழு மூது஡ர் உவவுத்தலை வந்தெனப்  
பெருநீர் போகும் இரியல் மாக்களொடு  
மடல்அவிழ் கானல் கடல்விளை யாட்டுக்  
காண்டல் விருப்பொடு வேண்டினள் ஆகி,  
பொய்கைத் தாமரைப் புள்வாய் புலம்ப | 115  
  
வைகறை யாமம் வாரணம் காட்ட  
வெள்ளி விளக்கம் நள்இருள் கடியத்  
தார்அணி மார்பனொடு பேர்அணி அணிந்து  
வான வண்கையன் அத்திரி ஏற  
மான்அமர் நோக்கியும் வையம் ஏறிக் | 120  
  
கோடிபல அடுக்கிய கொழுநிதிக் குப்பை  
மாடமலி மறுகின் பீடிகைத் தெருவின்  
மலர்அணி விளக்கத்து மணிவிளக்கு எடுத்துஆங்கு  
அலர்க்கொடி அறுகும் நெல்லும் வீசி  
மங்கலத் தாசியர் தம்கலன் ஒலிப்ப | 125  
  
இருபுடை மருங்கினும் திரிவனர் பெயரும்  
திருமகள் இருக்கை செவ்வனம் கழிந்து  
மகர வாரி வளம்தந்து ஓங்கிய  
நகர வீதி நடுவண் போகிக்  
கலம்தரு திருவின் புலம்பெயர் மாக்கள் | 130  
  
வேலை வாலுகத்து விரிதிரைப் பரப்பில்  
கூல மறுகில் கொடிஎடுத்து நுவலும்  
மாலைச் சேரி மருங்குசென்று எய்தி,  
வண்ணமும் சாந்தும் மலரும் சுண்ணமும்  
பண்ணியப் பகுதியும் பகர்வோர் விளக்கமும், | 135  
  
செய்வினைக் கம்மியர் கைவினை விளக்கமும்,  
காழியர் மோதகத்து ஊழ்உறு விளக்கமும்,  
கூவியர் கார்அகல் குடக்கால் விளக்கமும்,  
நொடைநவில் மகடூஉக் கடைகெழு விளக்கமும்,  
இடைஇடை மீன்விலை பகர்வோர் விளக்கமும், | 140  
  
இலங்குநீர் வரைப்பின் கலங்கரை விளக்கமும்,  
விலங்குவலைப் பரதவர் மீன்திமில் விளக்கமும்,  
பொழிபெயர் தேஎத்தர் ஒழியா விளக்கமும்,  
கழிபெரும் பண்டம் காவலர் விளக்கமும்  
எண்ணுவரம்பு அறியா இயைந்துஒருங்கு ஈண்டி | 145  
  
இடிக்கலப்பு அன்ன ஈர்அயில் மருங்கில்  
கடிப்பகை காணும் காட்சியது ஆகிய  
விரைமலர்த் தாமரை வீங்குநீர்ப் பரப்பின்  
மருத வேலியின் மாண்புறத் தோன்றும்  
கைதை வேலி நெய்தல்அம் கானல் | 150  
  
பொய்தல் ஆயமொடு பூங்கொடி பொருந்தி  
நிரைநிரை எடுத்த புரைதீர் காட்சிய  
மலைப்பல் தாரமும் கடல்பல் தாரமும்  
வளம்தலை மயங்கிய துளங்குகல இருக்கை  
அரசுஇளங் குமரரும் உரிமைச் சுற்றமும் | 155  
  
பரத குமரரும் பல்வேறு ஆயமும்  
ஆடுகள மகளிரும் பாடுகள மகளிரும்  
தோடுகொள் மருங்கின் சூழ்தரல் எழினியும்  
விண்பொரு பெரும்புகழ்க் கரிகால் வளவன்  
தண்பதம் கொள்ளும் தலைநாள் போல | 160  
  
வேறுவேறு கோலத்து வேறுவேறு கம்பலை  
சாறுஅயர் களத்து வீறுபெறத் தோன்றிக்  
கடற்கரை மெலிக்கும் காவிரிப் பேரியாற்று  
இடம்கெட ஈண்டிய நால்வகை வருணத்து  
அடங்காக் கம்பலை உடங்குஇயைந்து ஒலிப்ப, | 165  
  
கடல்புலவு கடிந்த மடல்பூந் தாழைச்  
சிறைசெய் வேலி அகவயின் ஆங்குஓர்  
புன்னை நீழல் புதுமணல் பரப்பில்  
ஓவிய எழினி சூழஉடன் போக்கி  
விதானித்துப் படுத்த வெண்கால் அமளிமிசை | 170  
  
வருந்துபு நின்ற வசந்த மாலைகைத்  
திருந்துகோல் நல்லியாழ் செவ்வனம் வாங்கிக்  
கோவலன் தன்னொடும் கொள்கையின் இருந்தனள்  
மாமலர் நெடுங்கண் மாதவி தான்என.  
  
(வெண்பா)  
  
வேலை மடல்தாழை உட்பொதிந்த வெண்தோட்டு  
மாலைத் துயின்ற மணிவண்டு - காலைக்  
களிநறவம் தாதுஊதத் தோன்றிற்றே காமர்  
தெளிநிற வெங்கதிரோன் தேர்.  
  

## 1.07 கானல் வரி  
  
(கட்டுரை) | சித்திரப் படத்துள்புக்குச் செழுங்கோட்டின் மலர்புனைந்து  
மைத்தடங்கண் மணமகளிர் கோலம்போல் வனப்புஎய்திப்  
பத்தரும் கோடும் ஆணியும் நரம்பும்என்று  
இத்திறத்துக் குற்றம்நீங்கிய யாழ்கையில் தொழுதுவாங்கி  
பண்ணல் பரிவட்டணை ஆராய்தல் தைவரல்  
கண்ணிய செலவு விளையாட்டுக் கையூழ்  
நண்ணிய குறும்போக்கு என்று நாட்டிய  
எண்வகையால் இசைஎழீஇப்  
பண்வகையால் பரிவுதீர்ந்து  
மரகதமணித் தாள்செறிந்த மணிக்காந்தள் மெல்விரல்கள்  
பயிர்வண்டின் கிளைபோலப் பல்நரம்பின் மிசைப்படர  
வார்தல் வடித்தல் உந்தல் உறழ்தல்  
சீருடன் உருட்டல் தெருட்டல் அள்ளல்  
ஏர்உடைப் பட்டடைஎன இசையோர் வகுத்த  
எட்டு வகையின் இசைக்கர ணத்துப்  
பட்டவகைதன் செவியின்ஓர்த்(து)  
ஏவலன், பின் பாணி யாதுஎனக்  
கோவலன் கையாழ் நீட்ட, அவனும்  
காவிரியை நோக்கினவும் கடல்கானல் வரிப்பாணியும்  
மாதவிதன் மனம்மகிழ வாசித்தல் தொடங்குமன். | 1  
  
வேறு (ஆற்று வரி)  
  
திங்கள் மாலை வெண்குடையான்  
சென்னி செங்கோல் அதுஒச்சிக்  
கங்கை தன்னைப் புணர்ந்தாலும்  
புலவாய் வாழி காவேரி.  
கங்கை தன்னைப் புணர்ந்தாலும்  
புலவாது ஒழிதல் கயல்கண்ணாய்.  
மங்கை மாதர் பெருங்கற்புஎன்று  
அறிந்தேன் வாழி காவேரி. | 2  
  
மன்னும் மாலை வெண்குடையான்  
வளையாச் செங்கோல் அதுஓச்சிக்  
கன்னி தன்னைப் புணர்ந்தாலும்  
புலவாய் வாழி காவேரி.  
கன்னி தன்னைப் புணர்ந்தாலும்  
புலவாது ஒழிதல் கயல்கண்ணாய்.  
மன்னும் மாதர் பெருங்கற்புஎன்று  
அறிந்தேன் வாழி காவேரி. | 3  
  
உழவர் ஓதை மதகுஓதை  
உடைநீர் ஓதை தண்பதங்கொள்  
விழவர் ஓதை சிறந்துஆர்ப்ப  
நடந்தாய் வாழி காவேரி.  
விழவர் ஓதை சிறந்துஆர்ப்ப  
நடந்த எல்லாம் வாய்காவா  
மழவர் ஓதை வளவன்தன்  
வளனே வாழி காவேரி. | 4  
  
வேறு (சார்த்து வரி - முகச்சார்த்து)  
  
கரியமலர் நெடுங்கண் காரிகைமுன்  
கடல்தெய்வம் காட்டிக் காட்டி  
அரியசூள் பொய்த்தார் அறன்இலர்என்று  
ஏழையம்யாங்கு அறிகோம் ஐய  
விரிகதிர் வெண்மதியும் மீன்கணமும்  
ஆம்என்றே விளங்கும் வெள்ளைப்  
புரிவளையும் முத்தும்கண்டு ஆம்பல்  
பொதிஅவிழ்க்கும் புகாரே எம்மூர். | 5  
  
காதலர் ஆகிக் கழிக்கானல்  
கையுறைகொண்டு எம்பின் வந்தார்  
ஏதிலர் தாமாகி யாம்இரப்ப  
நிற்பதையாங்கு அறிகோம் ஐய  
மாதரார் கண்ணும் மதிநிழல்நீர்  
இணைகொண்டு மலர்ந்த நீலப்  
போதும் அறியாது வண்டுஊச  
லாடும் புகாரே எம்மூர். | 6  
  
மோது முதுதிரையால் மொத்துண்டு  
போந்துஅசைந்த முரல்வாய்ச் சங்கம்  
மாதர் வரிமணல்மேல் வண்டல்  
உழுதுஅழிப்ப மாழ்கி ஐய  
கோதை பரிந்துஅசைய மெல்விரலால்  
கொண்டுஓச்சும் குவளை மாலைப்  
போது சிறங்கணிப்பப் போவார்கண்  
போகாப் புகாரே எம்மூர். | 7  
  
வேறு (முகம் இல் வரி)  
  
துறைமேய் வலம்புரி தோய்ந்து மணல்உழுத  
தோற்றம் மாய்வான்  
பொறைமலி பூம்புன்னைப் பூஉதிர்ந்து நுண்தாது  
போர்க்கும் கானல்  
நிறைமதி வாள்முகத்து நேர்க்கயல்கண் செய்த  
உறைமலி உய்யாநோய் ஊர்சுணங்கு மென்முலையே  
தீர்க்கும் போலும். | 8  
  
(கானல் வரி)  
  
நிணம்கொள் புலால்உணங்கல் நின்றுபுள் ஓப்புதல்  
தலைக்கீடு ஆகக்  
கணம்கொள் வண்டுஆர்த்து உலாம்கன்னி நறுஞாழல்  
கையில் ஏந்தி  
மணம்கமழ் பூங்கானல் மன்னிமற்று ஆண்டுஓர்  
அணங்குஉறையும் என்பது அறியேன் அறிவேனேல்  
அடையேன் மன்னோ. | 9  
  
வலைவாழ்நர் சேரி வலைஉணங்கும் முன்றில்  
மலர்கை ஏந்தி  
விலைமீன் உணங்கல் பொருட்டாக வேண்டுஉருவம்  
கொண்டு வேறுஓர்  
கொலைவேல் நெடுங்கண் கொடுங்கூற்றம் வாழ்வது  
அலைநீர்த்தண் கானல் அறியேன் அறிவேனேல்  
அடையேன் மன்னோ. | 10  
  
வேறு (நிலைவரி)  
  
கயல்எழுதி வில்எழுதிக் கார்எழுதிக் காமன்  
செயல்எழுதித் தீர்ந்தமுகம் திங்களோ காணீர்.  
திங்களோ காணீர் திமில்வாழ்நர் சீறூர்க்கே  
அம்கண்ஏர் வானத்து அரவுஅஞ்சி வாழ்வதுவே.| 11  
  
எறிவளைகள் ஆர்ப்ப இருமருங்கும் ஓடும்  
கறைகெழுவேல் கண்ணோ கடுங்கூற்றம் காணீர்.  
கடுங்கூற்றம் காணீர் கடல்வாழ்நர் சீறூர்க்கே  
மடம்கெழுமென் சாயல் மகளா யதுவே. | 12  
  
புலவுமீன் வெள்உணங்கல் புள்ஓப்பிக் கண்டார்க்கு  
அலவநோய் செய்யும் அணங்குஇதுவோ காணீர்.  
அணங்குஇதுவோ காணீர் அடும்புஅமர்த்தண் கானல்  
பிணங்குநேர் ஐம்பால்ஓர் பெண்கொண் டதுவே. | 13  
  
வேறு (முரிவரி)  
  
பொழில்தரு நறுமலரே புதுமணம் விரிமணலே  
பழுதுஅறு திருமொழியே பணைஇள வனமுலையே  
முழுமதி புரைமுகமே முரிபுரு வில்இணையே  
எழுதுஅரு மின்இடையே எனைஇடர் செய்தவையே. | 14  
  
திரைவிரி தருதுறையே திருமணல் விரிஇடமே  
விரைவிரி நறுமலரே மிடைதரு பொழில்இடமே  
மருவிரி புரிகுழலே மதிபுரை திருமுகமே  
இருகயல் இணைவிழியே எனைஇடர் செய்தவையே. | 15  
  
வளைவளர் தருதுறையே மணம்விரி தருபொழிலே  
தளைஅவிழ் நறுமலரே தனிஅவள் திரிஇடமே  
முளைவளர் இளநகையே முழுமதி புரைமுகமே  
இளையவள் இணைமுலையே எனைஇடர் செய்தவையே. | 16  
  
வேறு (திணை நிலைவரி)  
  
கடல்புக்கு உயிர்க்கொன்று வாழ்வர்நின் ஐயர்  
உடல்புக்கு உயிர்க்கொன்று வாழ்வைமன் நீயும்  
மிடல்புக்கு அடங்காத வெம்முலையோ பாரம்  
இடர்புக்கு இடுகும் இடைஇழவல் கண்டாய். | 17  
  
கொடுங்கண் வலையால் உயிர்க்கொல்வான் நுந்தை  
நெடுங்கண் வலையால் உயிர்க்கொல்வை மன்நீயும்  
வடம்கொள் முலையால் மழைமின்னுப் போல  
நுடங்கி உகுமென் நுசுப்புஇழவல் காண்டாய். | 18  
  
ஓடும் திமில்கொண்டு உயிர்க்கொள்வர் நின்ஐயர்  
  
கோடும் புருவத்து உயிர்க்கொல்வை மன்நீயும்  
பீடும் பிறர்எவ்வம் பாராய் முலைசுமந்து  
வாடும் சிறுமென் மருங்குஇழவல் கண்டாய். | 19  
  
வேறு  
  
பவள உலக்கை கையால் பற்றித்  
தவள முத்தம் குறுவாள் செங்கண்  
தவள முத்தம் குறுவாள் செங்கண்  
குவளை அல்ல கொடிய கொடிய | 20  
  
புன்னை நீழல் புலவுத் திரைவாய்  
அன்னம் நடப்ப நடப்பாள் செங்கண்  
அன்னம் நடப்ப நடப்பாள் செங்கண்  
கொன்னே வெய்ய. கூற்றம் கூற்றம். | 21  
  
கள்வாய் நீலம் கையின் ஏந்திப்  
புள்வாய் உணங்கல் கடிவாள் செங்கண்  
புள்வாய் உணங்கல் கடிவாள் செங்கண்  
வெள்வேல் அல்ல. வெய்ய வெய்ய. | 22  
  
வேறு  
  
சேரல் மடஅன்னம் சேரல் நடைஒவ்வாய்  
சேரல் மடஅன்னம் சேரல் நடைஒவ்வாய்  
ஊர்திரை நீர்வேலி உழக்கித் திரிவாள்பின்  
சேரல் மடஅன்னம் சேரல் நடைஒவ்வாய். | 23  
  
(கட்டுரை)  
  
ஆங்கு, கானல்வரிப் பாடல்கேட்ட  
மான்நெடுங்கண் மாதவியும்  
மன்னும்ஓர் குறிப்புஉண்டுஇவன்  
தன்நிலை மயங்கினான்எனக்  
கலவியால் மகிழ்ந்தாள்போல்  
புலவியால் யாழ்வாங்கித்  
தானும்ஓர் குறிப்பினள்போல்  
கானல்வரிப் பாடல்பாணி  
நிலத்தெய்வம் வியப்புஎய்த  
நீள்நிலத்தோர் மனம்மகிழக்  
கலத்தொடு புணர்ந்துஅமைந்த  
கண்டத்தால் பாடத்தொடங்கும்மன். | 24  
  
வேறு (ஆற்று வரி)  
  
மருங்கு வண்டு சிறந்துஆர்ப்ப  
மணிப்பூ ஆடை அதுபோர்த்துக்  
கருங்க யல்கண் விழித்துஒல்கி  
நடந்தாய் வாழி காவேரி.  
கருங்க யல்கண் விழித்துஒல்கி  
நடந்த எல்லாம் நின்கணவன்  
திருந்து செங்கோல் வளையாமை  
அறிந்தேன் வாழி காவேரி. | 25  
  
பூவர் சோலை மயில்ஆலப்  
புரிந்து குயில்கள் இசைபாடக்  
காமர் மாலை அருகுஅசைய  
நடந்தாய் வாழி காவேரி.  
காமர் மாலை அருகுஅசைய  
நடந்த எல்லாம் நின்கணவன்  
நாம வேலின் திறம்கண்டே  
அறிந்தேன் வாழி காவேரி. | 26  
  
வாழி அவன்தன் வளநாடு  
மகவாய் வளர்க்கும் தாய்ஆகி  
ஊழி உய்க்கும் பேர்உதவி  
ஒழியாய் வாழி காவேரி.  
ஊழி உய்க்கும் பேர்உதவி  
ஒழியாது ஒழுகல் உயிர்ஓம்பும்  
ஆழி ஆள்வான் பகல்வெய்யோன்  
அருளே வாழி காவேரி. | 27  
  
வேறு (சார்த்து வரி)  
  
தீங்கதிர் வாள்முகத்தாள் செவ்வாய் மணிமுறுவல் ஒவ்வா வேனும்  
வாங்கும்நீர் முத்துஎன்று வைகலும் மால்மகன்போல் வருதிர் ஐய  
வீங்குஓதம் தந்து விளங்குஒளிய வெண்முத்தம் விரைசூழ் கானல்  
பூங்கோதை கொண்டு விலைஞர்போல் மீளும் புகாரே எம்மூர். | 28  
  
மறையின் மணந்தாரை வன்பரதர் பாக்கத்து மடவார் செங்கை  
இறைவளைகள் து஡ற்றுவதை ஏழையம் எங்ஙனம்யாங்கு அறிகோம் ஐய  
நிறைமதியும் மீனும் எனஅன்னம் நீள்புன்னை அரும்பிப் பூத்த  
பொறைமலிபூங் கொம்புஏற வண்டுஆம்பல் ஊதும் புகாரே எம்மூர். | 29  
  
உண்டாரை வெல்நறா ஊண்ஓழியாப் பாக்கத்துள் உறைஒன்று இன்றித்  
தண்டாநோய் மாதர் தலைத்தருதி என்பதுயாங்கு அறிகோம் ஐய  
வண்டல் திரைஅழிப்பக் கையால் மணல்முகந்து மதிமேல் நீண்ட  
புண்தோய்வேல் நீர்மல்க பரதர் கடல்து஡ர்க்கும் புகாரே எம்மூர். | 30  
  
வேறு (திணை நிலைவரி)  
  
புணர்த்துணையோடு ஆடும் பொறிஅலவன் நோக்கி  
இணர்த்ததையும் பூங்கானல் என்னையும் நோக்கி  
உணர்வுஒழியப் போன ஒலிதிரைநீர்ச் சேர்ப்பன்  
வணர்சுரி ஐம்பாலோய் வண்ணம் உணரேனால். | 31  
  
தம்முடைய தண்ணளியும் தாமும்தம் மான்தேரும்  
எம்மை நினையாது விட்டாரோ விட்டுஅகல்க  
அம்மென் இணர அடும்புகாள் அன்னங்காள்  
நம்மை மறந்தாரை நாம்மறக்க மாட்டேமால். | 32  
  
புன்கண்கூர் மாலைப் புலம்பும்என் கண்ணேபோல்  
துன்பம் உழவாய் துயிலப் பெறுதியால்  
இன்கள்வாய் நெய்தால்நீ எய்தும் கனவினுள்  
வன்கணார் கானல் வரக்கண்டு அறிதியோ? | 33  
  
புள்இயல்மான் தேர்ஆழி போன வழிஎல்லாம்  
தெள்ளுநீர் ஓதம் சிதைத்தாய்மற்று எஞ்செய்கோ?  
தெள்ளுநீர் ஓதம் சிதைத்தாய்மற்று எம்மோடுஈங்கு  
உள்ளாரோடு உள்ளாய் உணராய்மற்று எஞ்செய்கோ? | 34  
  
நேர்ந்தநம் காதலர் நேமிநெடுந் திண்தேர்  
ஊர்ந்த வழிசிதைய ஊர்க்கின்ற ஓதமே  
பூந்தண் பொழிலே புணர்ந்துஆடும் அன்னமே  
ஈர்ந்தண் துறையே இதுதகாது என்னீரே. | 35  
  
நேர்ந்தநம் காதலர் நேமிநெடுந் திண்தேர்  
ஊர்ந்த வழிசிதைய ஊர்ந்தாய்வாழி கடல்ஓதம்  
ஊர்ந்த வழிசிதைய ஊர்ந்தாய்மற்(று) எம்மொடு  
தீர்ந்தாய்போல் தீர்ந்திலையால் வாழி கடல்ஓதம். | 36  
  
வேறு (மயங்கு திணை நிலைவரி)  
  
நன்நித் திலத்தின் பூண்அணிந்து  
நலம்சார் பவளக் கலைஉடுத்துச்  
செந்நெல் பழனக் கழனிதொறும்  
திரைஉ லாவு கடல்சேர்ப்ப.  
புன்னைப் பொதும்பர் மகரத்திண்  
கொடியோன் எய்த புதுப்புண்கள்  
என்னைக் காணா வகைமறத்தால்  
அன்னை காணின் என்செய்கோ? | 37  
  
வாரித் தரள நகைசெய்து  
வண்செம் பவள வாய்மலர்ந்து  
சேரிப் பரதர் வலைமுன்றில்  
திரைஉ லாவு கடல்சேர்ப்ப.  
மாரிப் பீரத்து அலர்வண்ணம்  
மடவாள் கொள்ளக் கடவுள்வரைந்து  
ஆர்இக் கொடுமை செய்தார்என்று  
அன்னை அறியின் என்செய்கோ? | 38  
  
புலவுற்று இரங்கி அதுநீங்கப்  
பொழில்தண் டலையில் புகுந்துஉதிர்ந்த  
கலவைச் செம்மல் மணம்கமழத்  
திரைஉ லாவு கடல்சேர்ப்ப.  
பலஉற்று ஒருநோய் திணியாத  
படர்நோய் மடவாள் தனிஉழப்ப  
அலவுற்று இரங்கி அறியாநோய்  
அன்னை அறியின் என்செய்கோ? | 39  
  
வேறு  
  
இளைஇருள் பரந்ததுவே எல்செய்வான் மறைந்தனனே  
களைவுஅரும் புலம்புநீர் கண்பொழீஇ உகுத்தனவே  
தளைஅவிழ் மலர்க்குழலாய் தணந்தார்நாட்டு உளதாம்கொல்  
வளைநெகிழ எரிசிந்தி வந்தஇம் மருள்மாலை? | 40  
  
கதிரவன் மறைந்தனனே கார்இருள் பரந்ததுவே  
எதிர்மலர் புரைஉண்கண் எவ்வநீர் உகுத்தனவே  
புதுமதி புரைமுகத்தாய் போனார்நாட்டு உளதாம்கொல்  
மதிஉமிழ்ந்து கதிர்விழுங்கி வந்தஇம் மருள்மாலை? | 41  
  
பறவைபாட்டு அடங்கினவே பகல்செய்வான் மறைந்தனனே  
நிறைநிலா நோய்கூர நெடுங்கண்நீர் உகுத்தனவே  
துறுமலர் அவிழ்குழலாய் துறந்தார்நாட்டு உளதாம்கொல்  
மறவையாய் என்உயிர்மேல் வந்தஇம் மருள்மாலை? | 42  
  
வேறு (சாயல் வரி)  
  
கைதை வேலிக் கழிவாய் வந்துஎம்  
பொய்தல் அழித்துப் போனார் ஒருவர்  
பொய்தல் அழித்துப் போனார் அவர்நம்  
மையல் மனம்விட்டு அகல்வார் அல்லர். | 43  
  
கானல் வேலிக் கழிவாய் வந்து  
நீநல்கு என்றே நின்றார் ஒருவர்  
நீநல்கு என்றே நின்றார் அவர்நம்  
மான்நேர் நோக்கம் மறப்பார் அல்லர். | 44  
  
அன்னம் துணையோடு ஆடக் கண்டு  
நென்னல் நோக்கி நின்றார் ஒருவர்  
நென்னல் நோக்கி நின்றார் அவர்நம்  
பொன்நேர் சுணங்கிற் போவார் அல்லர். | 45  
  
வேறு (முகம் இல் வரி)  
  
அடையல் குருகே அடையல்எம் கானல்  
அடையல் குருகே அடையல்எம் கானல்  
உடைதிரைநீர்ச் சேர்ப்பற்கு உறுநோய் உரையாய்  
அடையல் குருகே அடையல்எம் கானல். | 46  
  
வேறு (காடுரை)  
  
ஆங்கனம் பாடிய ஆயிழை பின்னரும்  
காந்தள் மெல்விரல் கைக்கிளை சேர்குரல்  
தீந்தொடைச் செவ்வழிப் பாலை இசைஎழீஇப்  
பாங்கினில் பாடிஓர் பண்ணும் பெயர்த்தாள். | 47  
  
வேறு (முகம் இல் வரி)  
  
நுளையர் விளரி நொடிதரும்தீம் பாலை  
இளிகிளையில் கொள்ள இறுத்தாயால் மாலை  
இளிகிளையில் கொள்ள இறுத்தாய்மன் நீயேல்  
கொளைவல்லாய் என்ஆவி கொள்வாழி மாலை. | 48  
  
பிரிந்தார் பரிந்துஉரைத்த பேர்அருளின் நீழல்  
இருந்துஏங்கி வாழ்வார் உயிர்ப்புறத்தாய் மாலை  
உயிர்ப்புறத்தாய் நீஆகில் உள்ஆற்றா வேந்தன்  
எயில்புறத்து வேந்தனோடு என்ஆதி மாலை. | 49  
  
பையுள்நோய் கூரப் பகல்செய்வான் போய்வீழ  
வையமோ கண்புதைப்ப வந்தாய் மருள்மாலை  
மாலைநீ ஆயின் மணந்தார் அவர்ஆயின்  
ஞாலமோ நல்கூர்ந் ததுவாழி மாலை. | 50  
  
வேறு  
  
தீத்துழை வந்தஇச் செல்லல் மருள்மாலை  
தூக்காது துணிந்தஇத் துயர்எஞ்சு கிளவியால்  
பூக்கமழ் கனலில் பொய்ச்சூள் பொறுக்க என்று  
மாக்கடல் தெய்வம்நின் மலர்அடி வணங்குதும். | 51  
  
வேறு (கட்டுரை)  
  
எனக்கேட்டு,  
கானல்வரி யான்பாடத் தான்ஒன்றின்மேல் மனம்வைத்து  
மாயப்பொய் பலகூட்டும் மாயத்தாள் பாடினாள்என  
யாழ்இசைமேல் வைத்துத்தன் ஊழ்வினைவந்து உருத்ததுஆகலின்  
உவவுஉற்ற திங்கள்முகத்தாளைக் கவவுக்கை ஞெகிழ்ந்தனனாய்ப்  
பொழுதுஈங்குக் கழிந்ததுஆகலின் எழுதும்என்று உடன்எழாது  
ஏவலாளர் உடஞ்சூழக் கோவலன்தான் போனபின்னர்,  
தாதுஅவிழ் மலர்ச்சோலை ஓதைஆயத்து ஒலிஅவித்துக்  
கையற்ற நெஞ்சினளாய் வையத்தி னுள்புக்குக்  
காதலனுடன் அன்றியே மாதவிதன் மனைபுக்காள்  
ஆங்கு,  
மாயிரு ஞாலத்து அரசு தலைவணக்கும்  
சூழி யானைச் சுடர்வாள் செம்பியன்  
மாலை வெண்குடை கவிப்ப  
ஆழி மால்வரை அகவையா எனவே. | 52  
  

## 1.08 வேனில் காதை  
  
(நிலைமண்டில ஆசிரியப்பா) |  
  
நெடியோன் குன்றமும் தொடியோள் பெளவமும்  
தமிழ்வரம்பு அறுத்த தண்புனல் நல்நாட்டு  
மாட மதுரையும் பீடுஆர் உறந்தையும்  
கலிகெழு வஞ்சியும் ஒலிபுனல் புகாரும்  
அரைசுவீற் றிருந்த உரைசால் சிறப்பின் | 5  
  
மன்னன் மாரன் மகிழ்துணை ஆகிய  
இன்இள வேனில் வந்தனன் இவண்என  
வளம்கெழு பொதியில் மாமுனி பயந்த  
இளங்கால் து஡தன் இசைத்தனன் ஆதலின்  
மகர வெல்கொடி மைந்தன் சேனை | 10  
  
புகர்அறு கோலம் கொள்ளும்என் பதுபோல்  
கொடிமிடை சோலைக் குயிலோன் என்னும்  
படையுள் படுவோன் பணிமொழி கூற,  
மடல்அவிழ் கானல் கடல்விளை யாட்டினுள்  
கோவலன் ஊடக் கூடாது ஏகிய | 15  
  
மாமலர் நெடுங்கண் மாதவி விரும்பி  
வான்உற நிவந்த மேல்நிலை மருங்கின்  
வேனில் பள்ளி ஏறி மாண்இழை  
தென்கடல் முத்தும் தென்மலைச் சாந்தும்  
தன்கடன் இறுக்கும் தன்மைய ஆதலின் | 20  
  
கொங்கை முன்றில் குங்கும வளாகத்து  
மைஅறு சிறப்பின் கையுறை ஏந்தி  
அதிரா மரபின் யாழ்கை வாங்கி  
மதுர கீதம் பாடினள் மயங்கி,  
ஒன்பான் விருத்தியுள் தலைக்கண் விருத்தி | 25  
  
நன்பால் அமைந்த இருக்கையள் ஆகி,  
வலக்கைப் பதாகை கோட்டொடு சேர்த்தி  
இடக்கை நால்விரல் மாடகம் தழீஇச்  
செம்பகை ஆர்ப்பே கூடம் அதிர்வே  
வெம்பகை நீக்கும் விரகுளி அறிந்து, | 30  
  
பிழையா மரபின் ஈர்ஏழ் கோவையை  
உழைமுதல் கைக்கிளை இறுவாய் கட்டி,  
இணைகிளை பகைநட்பு என்றுஇந் நான்கின்  
இசைபுணர் குறிநிலை எய்த நோக்கிக்  
குரல்வாய் இளிவாய்க் கேட்டனள் அன்றியும் | 35  
  
வரன்முறை மருங்கின் ஐந்தினும் ஏழினும்  
உழைமுதல் ஆகவும் உழைஈறு ஆகவும்  
குரல்முதல் ஆகவும் குரல்ஈறு ஆகவும்  
அகநிலை மருதமும் புறநிலை மருதமும்  
அருகியல் மருதமும் பெருகியல் மருதமும் | 40  
  
நால்வகைச் சாதியும் நலம்பெற நோக்கி,  
மூவகை இயக்கமும் முறையுளிக் கழிப்பித்  
திறத்து வழிப்படூஉம் தெள்ளிசைக் கரணத்துப்  
புறத்துஒரு பாணியில் பூங்கொடி மயங்கி,  
சண்பகம் மாதவி தமாலம் கருமுகை | 45  
  
வெண்பூ மல்லிகை வேரொடு மிடைந்த  
அம்செங் கழுநீர் ஆய்இதழ்க் கத்திகை  
எதிர்ப்பூஞ் செவ்வி இடைநிலத்து யாத்த  
முதிர்பூந் தாழை முடங்கல்வெண் தோட்டு  
விரைமலர் வாளியின் வியன்நிலம் ஆண்ட | 50  
  
ஒருதனிச் செங்கோல் ஒருமகன் ஆணையின்  
ஒருமுகம் அன்றி உலகுதொழுது இறைஞ்சும்  
திருமுகம் போக்கும் செவ்வியள் ஆகி,  
அலத்தகக் கொழுஞ்சேறு அளைஇ அயலது  
பித்திகைக் கொழுமுகை ஆணி கைக்கொண்டு, | 55  
  
மன்உயிர் எல்லாம் மகிழ்துணை புணர்க்கும்  
இன்இள வேனில் இளவர சாளன்  
அந்திப் போதகத்து அரும்பிடர்த் தோன்றிய  
திங்கள் செல்வனும் செவ்வியன் அல்லன்  
புணர்ந்த மாக்கள் பொழுதுஇடைப் படுப்பினும் | 60  
  
தணந்த மாக்கள் தம்துணை மறப்பினும்  
நறும்பூ வாளியின் நல்உயிர் கோடல்  
இறும்பூது அன்றுஅஃது அறிந்தீ மின்என  
எண்எண் கலையும் இசைந்துஉடன் போக  
பண்ணும் திறனும் புறங்கூறு நாவின் | 65  
  
தளைவாய் அவிழ்ந்த தனிப்படு காமத்து  
விளையா மழலையின் விரித்துஉரை எழுதி,  
பசந்த மேனியள் படர்உறு மாலையின்  
வசந்த மாலையை வருகெனக் கூஉய்த்  
தூமலர் மாலையின் துணிபொருள் எல்லாம் | 70  
  
கோவலற்கு அளித்துக் கொணர்க ஈங்குஎன  
மாலை வாங்கிய வேல்அரி நெடுங்கண்  
கூல மறுகிற் கோவலற்கு அளிப்ப,  
திலகமும் அளகமும் சிறுகருஞ் சிலையும்  
குவளையும் குமிழும் கொவ்வையும் கொண்ட | 75  
  
மாதர் வாள்முகத்து மதைஇய நோக்கமொடு  
காதலின் தோன்றிய கண்கூடு வரியும்,  
புயல்சுமந்து வருந்திப் பொழிகதிர் மதியத்துக்  
கயல்உலாய்த் திரிதரும் காமர் செவ்வியின்  
பாகுபொதி பவளம் திறந்துநிலா உதவிய | 80  
  
நாகுஇள முத்தின் நகைநிலம் காட்டி  
வருகென வந்து போகெனப் போகிய  
கருநெடுங் கண்ணி காண்வரிக் கோலமும்,  
அந்தி மாலை வந்ததற்கு இரங்கிச்  
சிந்தை நோய் கூரும்என் சிறுமை நோக்கிக்| 85  
  
கிளிபுரை கிளவியும் மடஅன நடையும்  
களிமயில் சாயலும் கரந்தனள் ஆகிச்  
செருவேல் நெடுங்கண் சிலதியர் கோலத்து  
ஒருதனி வந்த உள்வரி ஆடலும்,  
சிலம்புவாய் புலம்பவும் மேகலை ஆர்ப்பவும் | 90  
  
கலம்பெறா நுசுப்பினள் காதல் நோக்கமொடு  
திறத்துவேறு ஆயஎன் சிறுமை நோக்கியும்  
புறத்துநின்று ஆடிய புன்புற வரியும்,  
கோதையும் குழலும் தாதுசேர் அளகமும்  
ஒருகாழ் முத்தமும் திருமுலைத் தடமும் | 95  
  
மின்இடை வருத்த நன்னுதல் தோன்றிச்  
சிறுகுறுந் தொழிலியர் மறுமொழி உய்ப்பப்  
புணர்ச்சிஉட் பொதிந்த கலாம்தரு கிளவியின்  
இருபுற மொழிப்பொருள் கேட்டனள் ஆகித்  
தளர்ந்த சாயல் தகைமென் கூந்தல் | 100  
  
கிளர்ந்துவேறு ஆகிய கிளர்வரிக் கோலமும்,  
பிரிந்துஉறை காலத்துப் பரிந்தனள் ஆகி  
என்உறு கிளைகட்குத் தன்உறு துயரம்  
தேர்ந்துதேர்ந்து உரைத்த தேர்ச்சிவரி அன்றியும்,  
வண்டுஅலர் கோதை மாலையுள் மயங்கிக் | 105  
  
கண்டவர்க்கு உரைத்த காட்சி வரியும்,  
அடுத்துஅடுத்து அவர்முன் மயங்கிய மயக்கமும்  
எடுத்துஅவர் தீர்த்த எடுத்துக்கோள் வரியும்,  
ஆடல் மகளே ஆதலின் ஆயிழை.  
பாடுபெற் றனஅப் பைந்தொடி தனக்குஎன, | 110  
  
அணித்தோட்டுத் திருமுகத்து ஆயிழை எழுதிய,  
மணித்தோட்டுத் திருமுகம் மறுத்ததற்கு இரங்கி  
வாடிய உள்ளத்து வசந்த மாலை  
தோடுஅலர் கோதைக்குத் துனைந்துசென்று உரைப்ப  
மாலை வாரார் ஆயினும் மாண்இழை. | 115  
  
காலைகாண் குவம்எனக் கையறு நெஞ்சமொடு  
பூமலர் அமளிமிசைப் பொருந்தாது வதிந்தனள்  
மாமலர் நெடுங்கண் மாதவி தான்என்.  
  
(வெண்பா)  
  
செந்தா மரைவிரியத் தேமாங் கொழுந்துஒழுக  
மைந்தார் அசோகம் மடல்அவிழக் - கொந்தார்  
இளவேனில் வந்ததால் என்ஆம்கொல் இன்று  
வளவேல்நற் கண்ணி மனம்.  
  
ஊடினீர் எல்லாம் உருஇலான் தன்ஆணை  
கூடுமின் என்று குயில்சாற்ற - நீடிய  
வேனற்பா ணிக்கலந்தாள் மென்பூந் திருமுகத்தைக்  
கானற்பா ணிக்குஅலந்தாய் காண்.  
  

## 1.09 கனாத்திறம் உரைத்த காதை  
  
(கலி வெண்பா) |  
  
அகநகர் எல்லாம் அரும்புஅவிழ் முல்லை  
நிகர்மலர் நெல்லொடு தூஉய்ப் பகல்மாய்ந்த  
மாலை மணிவிளக்கம் காட்டி இரவிற்குஓர்  
கோலம் கொடிஇடையார் தாம்கொள்ள, மேல்ஓர்நாள்:  
மாலதி மாற்றாள் மகவுக்குப் பால்அளிக்கப் | 5  
  
பால்விக்கிப் பாலகன் தான்சோர மாலதியும்  
பார்ப்பா னொடுமனையாள் என்மேல் படாதனவிட்டு  
ஏற்பன கூறார்என்று ஏங்கி மகக்கொண்டு  
அமரர் தருக்கோட்டம் வெள்யானைக் கோட்டம்  
புகர்வெள்ளை நாகர்தம் கோட்டம் பகல்வாயில் | 10  
  
உச்சிக் கிழான்கோட்டம் ஊர்க்கோட்டம் வேல்கோட்டம்  
வச்சிரக் கோட்டம் புறம்பணையான் வாழ்கோட்டம்  
நிக்கந்தக் கோட்டம் நிலாக்கோட்டம் புக்குஎங்கும்  
தேவிர்காள் எம்உறுநோய் தீர்ம்அன்று மேவிஓர்  
பாசண்டச் சாத்தற்குப் பாடு கிடந்தாளுக்கு, | 15  
  
ஏசும் படிஓர் இளங்கொடியாய் ஆசுஇலாய்  
செய்தவம் இல்லோர்க்குத் தேவர் வரம்கொடார்  
பொய்உரையே அன்று பொருள்உரையே கையிற்  
படுபிணம்தா என்று பறித்துஅவள்கைக் கொண்டு  
சுடுகாட்டுக் கோட்டத்துத் தூங்குஇருளில் சென்றுஆங்கு | 20  
  
இடுபிணம் தின்னும் இடாகினிப்பேய் வாங்கி  
மடியகத்து இட்டாள் மகவை, இடியுண்ட  
மஞ்ஞைபோல் ஏங்கி அழுதாளுக்கு அச்சாத்தன்  
அஞ்ஞைநீ ஏங்கி அழல்என்று முன்னை  
உயிர்க்குழவி காணாய்என்று அக்குழவி யாய்ஓர் | 25  
  
குயில்பொதும்பர் நீழல் குறுக அயிர்ப்புஇன்றி  
மாயக் குழவி எடுத்து மடித்திரைத்துத்  
தாய்கைக் கொடுத்தாள்அத் தையலாள், து஡ய  
மறையோன்பின் மாணியாய் வான்பொருள் கேள்வித்  
துறைபோய் அவர்முடிந்த பின்னர் இறையோனும் | 30  
  
தாயத்தா ரோடும் வழக்குஉரைத்துத் தந்தைக்கும்  
தாயர்க்கும் வேண்டும் கடன்கழித்து மேயநாள்  
தேவந்தி என்பாள் மனைவி அவளுக்குப்  
பூவந்த உண்கண் பொறுக்கென்று மேவித்தன்  
மூவா இளநலம் காட்டிஎம் கோட்டத்து | 35  
  
நீவா எனஉரைத்து நீங்குதலும், தூமொழி  
ஆர்த்த கணவன் அகன்றனன் போய்எங்கும்  
தீர்த்தத் துறைபடிவேன் என்றுஅவனைப் பேர்த்துஇங்ஙன்  
மீட்டுத் தருவாய் எனஒன்றன் மேல்இட்டுக்  
கோட்டம் வழிபாடு கொண்டிருப்பாள் வாட்டருஞ்சீர்க் | 40  
  
கண்ணகி நல்லாளுக்கு உற்ற குறைஉண்டுஎன்று  
எண்ணிய நெஞ்சத்து இனையளாய் நண்ணி  
அறுகு சிறுபூளை நெல்லொடு தூஉய்ச் சென்று  
பெறுக கணவனோடு என்றாள், பெறுகேன்  
கடுக்கும்என் நெஞ்சம் கனவினால் என்கை | 45  
  
பிடித்தனன் போய்ஓர் பெரும்பதியுள் பட்டேம்  
பட்ட பதியில் படாதது ஒருவார்த்தை  
இட்டனர் ஊரார் இடுதேள்இட்டு என்தன்மேல்  
கோவலற்கு உற்றதுஓர் தீங்குஎன்று அதுகேட்டுக்  
காவலன் முன்னர்யான் கட்டுரைத்தேன் காவலனோடு | 50  
  
ஊர்க்குஉற்ற தீங்கும்ஒன்று உண்டால் உரையாடேன்  
தீக்குற்றம் போலும் செறிதொடீஇ தீக்குற்றம்  
உற்றேனோடு உற்ற உறுவனொடு யான்உற்ற  
நல்திறம் கேட்கின் நகைஆகும், பொற்றொடிஇ  
கைத்தாயும் அல்லை கணவற்கு ஒருநோன்பு | 55  
  
பொய்த்தாய் பழம்பிறப்பில் போய்க்கெடுக உய்த்துக்  
கடலொடு காவிரி சென்றுஅலைக்கும் முன்றில்  
மடல்அவிழ் நெய்தல்அம் கானல் தடம்உள  
சோமகுண்டம் சூரிய குண்டம் துறைமூழ்கிக்  
காமவேள் கோட்டம் தொழுதார் கணவரொடு | 60  
  
தாம்இன் புறுவர் உலகத்துத் தையலார்  
போகம்செய் பூமியினும் போய்ப்பிறப்பர் யாம்ஒருநாள்  
ஆடுதும் என்ற அணிஇழைக்குஅவ் ஆய்இழையாள்  
பீடுஅன்று எனஇருந்த பின்னரே, நீடிய  
காவலன் போலும் கடைத்தலையான் வந்துநம் | 65  
  
கோவலன் என்றாள்ஓர் குற்றிளையாள், கோவலனும்  
பாடுஅமை சேக்கையுள் புக்குத்தன் பைந்தொடி  
வாடிய மேனி வருத்தம்கண்டு, யாவும்  
சலம்புணர் கொள்கைச் சலதியொடு ஆடிக்  
குலம்தரு வான்பொருள் குன்றம் தொலைந்த | 70  
  
இலம்பாடு நாணுத் தரும்எனக்கு என்ன,  
நலம்கேழ் முறுவல் நகைமுகம் காட்டிச்  
சிலம்புஉள கொண்மின் எனச்சேயிழை கேள்இச்  
சிலம்பு முதலாகச் சென்ற கலனொடு  
உலந்தபொருள் ஈட்டுதல் உற்றேன் மலர்ந்தசீர் | 75  
  
மாட மதுரை யகத்துச்சென்று என்னோடுஇங்கு  
ஏடுஅலர் கோதாய். எழுகென்று நீடி  
வினைகடைக் கூட்ட வியம்கொண்டான் கங்குல்  
கனைசுடர் கால்சீயா முன்.  
  
(வெண்பா)  
  
காதலி கண்ட கனவு கருநெடுங்கண்  
மாதவிதன் சொல்லை வறிதாக்க - மூதை  
வினைகடைக் கூட்ட வியம்கொண்டான் கங்குல்  
கனைசுடர் கால்சீயா முன்.  
  

## 1.10 நாடுகாண் காதை  
  
(நிலைமண்டில ஆசிரியப்பா) |  
  
வான்கண் விழியா வைகறை யாமத்து  
மீன்திகழ் விசும்பின் வெண்மதி நீங்கக்  
கார்இருள் நின்ற கடைநாள் கங்குல்  
ஊழ்வினைக் கடைஇ உள்ளம் துரப்ப  
ஏழகத் தகரும் எகினக் கவரியும் | 5  
  
தூமயிர் அன்னமும் துணைஎனத் திரியும்  
தாளொடு குயின்ற தகைசால் சிறப்பின்  
நீள்நெடு வாயில் நெடுங்கடை கழிந்துஆங்கு,  
அணிகிளர் அரவின் அறிதுயில் அமர்ந்த  
மணிவண்ணன் கோட்டம் வலம்செயாக் கழிந்து, | 10  
  
பணைஐந்து ஓங்கிய பாசிலைப் போதி  
அணிதிகழ் நீழல் அறவோன் திருமொழி  
அந்தர சாரிகள் அறைந்தனர் சாற்றும்  
இந்திர விகாரம் ஏழுடன் போகி,  
புலவுஊண் துறந்து பொய்யா விரதத்து | 15  
  
அவலம் நீத்துஅறிந்து அடங்கிய கொள்கை  
மெய்வகை உணர்ந்த விழுமியோர் குழீஇய  
ஐவகை நின்ற அருகத் தானத்துச்  
சந்தி ஐந்தும் தம்முடன் கூடி  
வந்துதலை மயங்கிய வான்பெரு மன்றத்துப் | 20  
  
பொலம்பூம் பிண்டி நலம்கிளர் கொழுநிழல்  
நீர்அணி விழவினும் நெடுந்தேர் விழவினும்  
சாரணர் வருஉம் தகுதிஉண் டாம்என  
உலக நோன்பிகள் ஒருங்குடன் இட்ட  
இலகுஒளிச் சிலாதலம் தொழுதுவலம் கொண்டு, | 25  
  
மலைதலைக் கொண்ட பேர்யாறு போலும்  
உலக இடைகழி ஒருங்குடன் நீங்கி,  
கலையி லாளன் காமர் வேனிலொடு  
மலைய மாருதம் மன்னவற்கு இறுக்கும்  
பன்மலர் அடுக்கிய நன்மரப் பந்தர் | 30  
  
இலவந் திகையின் எயில்புறம் போகி,  
தாழ்பொழில் உடுத்த தண்பதப் பெருவழிக்  
காவிரி வாயில் கடைமுகம் கழிந்து,  
குடதிசைக் கொண்டு கொழும்புனல் காவிரி  
வடபெருங் கோட்டு மலர்ப்பொழில் நுழைந்து, | 35  
  
காவதம் கடந்து கவுந்திப் பள்ளிப்  
பூமரப் பொதும்பர்ப் பொருந்தி ஆங்கண்  
இறும்கொடி நுசுப்போடு இனைந்துஅடி வருந்தி  
நறும்பல் கூந்தல் குறும்பல் உயிர்த்து  
முதிராக் கிளவியின் முள்எயிறு இலங்க | 40  
  
மதுரை மூது஡ர் யாதுஎன வினவ,  
ஆறுஐங் காதம்நம் அகல்நாட்டு உம்பர்  
நாறுஐங் கூந்தல் நணித்துஎன நக்குத்,  
தேமொழி தன்னொடும் சிறையகத்து இருந்த  
காவுந்தி ஐயையைக் கண்டுஅடி தொழலும், | 45  
  
உருவும் குலனும் உயர்ப்பேர் ஒழுக்கமும்  
பெருமகன் திருமொழி பிறழா நோன்பும்  
உடையீர் என்னோ உறுக ணாளரின்  
கடைகழிந்து இங்ஙனம் கருதிய வாறுஎன,  
உரையாட்டு இல்லை உறுதவத் தீர்யான் | 50  
  
மதுரை மூது஡ர் வரைபொருள் வேட்கையேன்.  
பாடகச் சீறடி பரல்பகை உழவா  
காடுஇடை யிட்ட நாடுநீர் கழிதற்கு  
அரிதுஇவள் செவ்வி அறிகுநர் யாரோ  
உரியது அன்றுஈங்கு ஒழிகஎன ஒழியீர் | 55  
  
மறஉரை நீத்த மாசுஅறு கேள்வியர்  
அறஉரை கேட்டுஆங்கு அறிவனை ஏத்தத்  
தென்தமிழ் நன்னாட்டுத் தீதுதீர் மதுரைக்கு  
ஒன்றிய உள்ளம் உடையேன் ஆகலின்  
போதுவல் யானும் போதுமின் என்ற | 60  
  
காவுந்தி ஐயையைக் கைதொழுது ஏத்தி  
அடிகள் நீரே அருளிதிர் ஆயின்இத்  
தொடிவளைத் தோளி துயர்த்தீர்த் தேன்என,  
கோவலன் காணாய் கொண்ட இந்நெறிக்கு  
ஏதம் தருவன யாங்கும்பல கேண்மோ: | 65  
  
வெயில்நிறம் பொறாஅ மெல்இயல் கொண்டு  
பயில்பூந் தண்டலைப் படர்குவம் எனினே,  
மண்பக வீழ்ந்த கிழங்குஅகழ் குழியைச்  
சண்பகம் நிறைத்த தாதுசோர் பொங்கர்  
பொய்யறைப் படுத்துப் போற்றா மாக்கட்குக் | 70  
  
கையறு துன்பம் காட்டினும் காட்டும்,  
உதிர்ப்பூஞ் செம்மலின் ஒதுங்கினர் கழிவோர்  
முதிர்த்தேம் பழம்பகை முட்டினும் முட்டும்,  
மஞ்சளும் இஞ்சியும் மயங்குஅரில் வலயத்துச்  
செஞ்சுளைப் பலவின் பரல்பகை உறுக்கும். | 75  
  
கயல்நெடுங் கண்ணி காதல் கேள்வ.  
வயல்உழைப் படர்க்குவம் எனினே ஆங்குப்  
பூநாறு இலஞ்சிப் பொருகயல் ஓட்டி  
நீர்நாய் கெளவிய நெடும்புற வாளை  
மலங்குமிளிர் செறுவின் விலங்கப் பாயின் | 80  
  
கலங்கலும் உண்டுஇக் காரிகை, ஆங்கண்  
கரும்பில் தொடுத்த பெருந்தேன் சிதைந்து  
சுரும்புசூழ் பொய்கைத் தூநீர் கலக்கும்  
அடங்கா வேட்கையின் அறிவுஅஞர் எய்திக்  
குடங்கையின் கொண்டு கொள்ளவும் கூடும், | 85  
  
குறுநர் இட்ட குவளைஅம் போதொடு  
பொறிவரி வண்டினம் பொருந்திய கிடக்கை  
நெறிசெல் வருத்தத்து நீர்அஞர் எய்தி  
அறியாது அடிஆங்கு இடுதலும் கூடும்,  
எறிநீர் அடைகரை இயக்கம் தன்னில் | 90  
  
பொறிமாண் அலவனும் நந்தும் போற்றாது  
ஊழ்அடி ஒதுக்கத்து உறுநோய் காணின்  
தாழ்தரு துன்பம் தாங்கவும் ஒண்ணா,  
வயலும் சோலையும் அல்லது யாங்கணும்  
அயல்படக் கிடந்த நெறிஆங்கு இல்லை | 95  
  
நெறிஇருங் குஞ்சி நீவெய் யோளொடு  
குறிஅறிந்து அவைஅவை குறுகாது ஓம்புஎன,  
தோம்அறு கடிஞையும் சுவல்மேல் அறுவையும்  
காவுந்தி ஐயைகைப் பீலியும் கொண்டு  
மொழிப்பொருள் தெய்வம் வழித்துணை ஆகெனப் | 100  
  
பழிப்புஅருஞ் சிறப்பின் வழிப்படர் புரிந்தோர்,  
கரியவன் புகையினும் புகைக்கொடி தோன்றினும்  
விரிகதிர் வெள்ளி தென்புலம் படரினும்  
கால்பொரு நிவப்பின் கடுங்குரல் ஏற்றொடும்  
சூல்முதிர் கொண்மூப் பெயல்வளம் சுரப்பக் | 105  
  
குடமலைப் பிறந்த கொழும்பல் தாரமொடு  
கடல்வளன் எதிரக் கயவாய் நெரிக்கும்  
காவிரிப் புதுநீர்க் கடுவரல் வாய்த்தலை  
ஓஇறந்து ஒலிக்கும் ஒலியே அல்லது  
ஆம்பியும் கிழாரும் வீங்குஇசை ஏத்தமும் | 110  
  
ஓங்குநீர்ப் பிழாவும் ஒலித்தல் செல்லாக்  
கழனிச் செந்நெல் கரும்புசூழ் மருங்கில்  
பழனத் தாமரைப் பைம்பூங் கானத்துக்  
கம்புட் கோழியும் கனைகுரல் நாரையும்  
செங்கால் அன்னமும் பைங்கால் கொக்கும் | 115  
  
கானக் கோழியும் நீர்நிறக் காக்கையும்  
உள்ளும் ஊரலும் புள்ளும் புதாவும்  
வெல்போர் வேந்தர் முனையிடம் போலப்  
பல்வேறு குழூஉக்குரல் பரந்த ஓதையும்,  
உழாஅ நுண்தொளி உள்புக்கு அழுந்திய | 120  
  
கழாஅமயிர் யாக்கைச் செங்கண் காரான்  
சொரிபுறம் உரிஞ்சப் புரிஞெகிழ்பு உற்ற  
குமரிக் கூட்டில் கொழும்பல் உணவு  
கவரிச் செந்நெல் காய்த்தலைச் சொரியக்  
கருங்கை வினைஞரும் களமருங் கூடி | 125  
  
ஒருங்குநின்று ஆர்க்கும் ஒலியே அன்றியும்,  
கடிமலர் களைந்து முடிநாறு அழுத்தித்  
தொடிவளைத் தோளும் ஆகமும் தோய்ந்து  
சேறுஆடு கோலமொடு வீறுபெறத் தோன்றிச்  
செங்கயல் நெடுங்கண் சின்மொழிக் கடைசியர் | 130  
  
வெங்கள் தொலைச்சிய விருந்திற் பாணியும்,  
கொழுங்கொடி அறுகையும் குவளையும் கலந்து  
விளங்குகதிர்த் தொடுத்த விரியல் சூட்டிப்  
பார்உடைப் பனர்ப்போல் பழிச்சினர் கைதொழ  
ஏரொடு நின்றோர் ஏர்மங் கலமும், | 135  
  
அரிந்துகால் குவித்தோர் அரிகடா வுறுத்த  
பெருஞ்செய்ந் நெல்லின் முகவைப் பாட்டும்,  
தெண்கிணைப் பொருநர் செருக்குடன் எடுத்த  
மண்கனை முழவின் மகிழ்இசை ஓதையும்,  
பேர்யாற்று அடைகரை நீரிற் கேட்டுஆங்கு | 140  
  
ஆர்வ நெஞ்சமோடு அவலம் கொள்ளார்,  
உழைப்புலிக் கொடித்தேர் உரவோன் கொற்றமொடு  
மழைக்கரு உயிர்க்கும் அழல்திகழ் அட்டில்  
மறையோர் ஆக்கிய ஆவூதி நறும்புகை  
இறைஉயர் மாடம் எங்கணும் போர்த்து | 145  
  
மஞ்சுசூழ் மலையின் மாணத் தோன்றும்  
மங்கல மறையோர் இருக்கை அன்றியும்,  
பரப்புநீர்க் காவிரிப் பாவைதன் புதல்வர்  
இரப்போர் சுற்றமும் புரப்போர் கொற்றமும்  
உழவிடை விளைப்போர் பழவிறல் ஊர்களும், | 150  
  
பொங்கழி ஆலைப் புகையொடும் பரந்து  
மங்குல் வானத்து மலையின் தோன்றும்  
ஊர்இடை யிட்ட நாடுஉடன் கண்டு  
காவதம் அல்லது கடவார் ஆகிப்  
பன்னாள் தங்கிச் செல்நாள் ஒருநாள்: | 155  
  
ஆற்றுவீ அரங்கத்து வீற்றுவீற்று ஆகிக்  
குரங்குஅமை உடுத்த மரம்பயில் அடுக்கத்து,  
வானவர் உறையும் பூநாறு ஒருசிறைப்  
பட்டினப் பாக்கம் விட்டனர் நீங்காப்  
பெரும்பெயர் ஐயர் ஒருங்குடன் இட்ட | 160  
  
இலங்குஒளிச் சிலாதலம் மேல்இருந் தருளிப்  
பெருமகன் அதிசயம் பிறழா வாய்மைத்  
தருமம் சாற்றும் சாரணர் தோன்றப்,  
பண்டைத் தொல்வினை பாறுக என்றே  
கண்டுஅறி கவுந்தியொடு கால்உற வீழ்ந்தோர் | 165  
  
வந்த காரணம் வயங்கிய கொள்கைச்  
சிந்தை விளக்கில் தெரிந்தோன் ஆயினும்  
ஆர்வமும் செற்றமும் அகல நீக்கிய  
வீரன் ஆகலின் விழுமம் கொள்ளான்,  
கழிப்பெருஞ் சிறப்பின் கவுந்தி காணாய்: | 170  
  
ஒழிகென ஒழியாது ஊட்டும் வல்வினை  
இட்ட வித்தின் எதிர்வந்து எய்தி  
ஒட்டுங் காலை ஒழிக்கவும் ஒண்ணா  
கடுங்கால் நெடுவெளி இடும்சுடர் என்ன  
ஒருங்குடன் நில்லா உடம்பிடை உயிர்கள் | 175  
  
அறிவன் அறவோன் அறிவுவரம்பு இகந்தோன்  
செறிவன் சினேந்திரன் சித்தன் பகவன்  
தரும முதல்வன் தலைவன் தருமன்  
பொருளன் புனிதன் புராணன் புலவன்  
சினவரன் தேவன் சிவகதி நாயகன் | 180  
  
பரமன் குணவதன் பரத்தில் ஒளியோன்  
தத்துவன் சாதுவன் சாரணன் காரணன்  
சித்தன் பெரியவன் செம்மல் திகழ்ஒளி  
இறைவன் குரவன் இயல்குணன் எம்கோன்  
குறைவில் புகழோன் குணப்பெருங் கோமான் | 185  
  
சங்கரன் ஈசன் சயம்பு சதுமுகன்  
அங்கம் பயந்தோன் அருகன் அருள்முனி  
பண்ணவன் எண்குணன் பாத்தில் பழம்பொருள்  
விண்ணவன் வேத முதல்வன் விளங்குஓளி  
ஓதிய வேதத்து ஒளிஉறின் அல்லது | 190  
  
போதார் பிறவிப் பொதிஅறை யோர்எனச்  
சாரணர் வாய்மொழி கேட்டுத் தவமுதல்  
காவுந்தி யும்தன் கைதலை மேற்கொண்டு  
ஒருமூன்று அவித்தோன் ஓதிய ஞானத்  
திருமொழிக்கு அல்லதுஎன் செவியகம் திறவா, | 195  
  
காமனை வென்றோன் ஆயிரத்து எட்டு  
நாமம் அல்லது நவிலாது என்நா,  
ஐவரை வென்றோன் அடியிணை அல்லது  
கைவரைக் காணினும் காணா என்கண்,  
அருள்அறம் பூண்டோ ன் திருமெய்க்கு அல்லதுஎன் | 200  
  
பொருள்இல் யாக்கை பூமியில் பொருந்தாது,  
அருகர் அறவன் அறிவோற்கு அல்லதுஎன்  
இருகையும் கூடி ஒருவழிக் குவியா,  
மலர்மிசை நடந்தோன் மலர்அடி அல்லதுஎன்  
தலைமிசை உச்சி தான்அணிப் பொறாஅது | 205  
  
இறுதிஇல் இன்பத்து இறைமொழிக்கு அல்லது  
மறுதிர ஓதிஎன் மனம்புடை பெயராது  
என்றவன் இசைமொழி ஏத்தக் கேட்டுஅதற்கு  
ஒன்றிய மாதவர் உயர்மிசை ஓங்கி  
நிவந்துஆங்கு ஒருமுழம் நீள்நிலம் நீங்கிப் | 210  
  
பவம்தரு பாசம் கவுந்தி கெடுகென்று  
அந்தரம் ஆறாப் படர்வோர்த் தொழுது  
பந்தம் அறுகெனப் பணிந்தனர் போந்து,  
கார்அணி பூம்பொழில் காவிரிப் பேர்யாற்று  
நீர்அணி மாடத்து நெடுந்துறை போகி | 215  
  
மாதரும் கணவனும் மாதவத் தாட்டியும்  
தீதுதீர் நியமத் தென்கரை எய்திப்  
போதுசூழ் கிடக்கைஓர் பூம்பொழில் இருந்துழி  
வம்பப் பரத்தை வறுமொழி யாளனொடு  
கொங்குஅலர் பூம்பொழில் குறுகினர் சென்றோர் | 220  
  
காமனும் தேவியும் போலும் ஈங்குஇவர்  
ஆர்எனக் கேட்டுஈங்கு அறிகுவம் என்றே,  
நோற்றுஉணல் யாக்கை நொசிதவத் தீர்உடன்  
ஆற்றுவழிப் பட்டோ ர் ஆர்என வினவ,என்  
மக்கள் காணீர் மானிட யாக்கையர் | 225  
  
பக்கம் நீங்குமின் பரிபுலம் பினர்என,  
உடன்வயிற் றோர்க்கள் ஒருங்குடன் வாழ்க்கை  
கடவதும் உண்டோ ? கற்றறிந் தீர்எனத்,  
தீமொழி கேட்டுச் செவியகம் புதைத்துக்  
காதலன் முன்னர்க் கண்ணகி நடுங்க, | 230  
  
எள்ளுநர் போலும்இவர் என்பூங் கோதையை  
முள்உடைக் காட்டின் முதுநரி ஆகெனக்  
கவுந்தி இட்ட தவம்தரு சாபம்  
கட்டியது ஆதலின், பட்டதை அறியார்  
குறுநரி நெடுங்குரல் கூவிளி கேட்டு | 235  
  
நறுமலர்க் கோதையும் நம்பியும் நடுங்கி,  
நெறியின் நீங்கியோர் நீர்அல கூறினும்  
அறியா மைஎன்று அறியல் வேண்டும்  
செய்தவத் தீர்நும் திருமுன் பிழைத்தோர்க்கு  
உய்திக் காலம் உரையீ ரோஎன, | 240  
  
அறியா மையின்இன்று இழிபிறப்பு உற்றோர்  
உறையூர் நொச்சி ஒருபுடை ஒதுங்கிப்  
பன்னிரு மதியம் படர்நோய் உழந்தபின்  
முன்னை உருவம் பெறுகஈங்கு இவர்எனச்  
சாபவிடை செய்து, தவப்பெருஞ் சிறப்பின் | 245  
  
காவுந்தி ஐயையும் தேவியும் கணவனும்  
முறம்செவி வாரணம் முஞ்சமம் முருக்கிய  
புறஞ்சிறை வாரணம் புக்கனர் புரிந்துஎன். (கட்டுரை) |  
  
முடிஉடை வேந்தர் மூவ ருள்ளும்  
தொடிவிளங்கு தடக்கைச் சோழர்க்குலத்து உதித்தோர்  
அறனும் மறனும் ஆற்றலும் அவர்தம்  
பழவிறல் மூது஡ர்ப் பண்புமேம் படுதலும்  
விழவுமலி சிறப்பும் விண்ணவர் வரவும் | 5  
  
ஒடியா இன்பத்து அவர்உறை நாட்டுக்  
குடியும் கூழின் பெருக்கமும் அவர்தம்  
தெய்வக் காவிரித் தீதுதீர் சிறப்பும்  
பொய்யா வானம் புதுப்புனல் பொழிதலும்  
அரங்கும் ஆடலும் தூக்கும் வரியும் | 10  
  
பரந்துஇசை எய்திய பாரதி விருத்தியும்  
திணைநிலை வரியும் இணைநிலை வரியும்  
அணைவுறக் கிடந்த யாழின் தொகுதியும்  
ஈர்ஏழ் சகோடமும் இடநிலைப் பாலையும்  
தாரத்து ஆக்கமும் தான்தெரி பண்ணும் | 15  
  
ஊரகத் தேரும் ஒளியுடைப் பாணியும்  
என்றுஇவை அனைத்தும் பிறபொருள் வைப்போடு  
ஒன்றித் தோன்றும் தனிக்கோள் நிலைமையும்  
ஒரு பரிசா நோக்கிக் கிடந்த  
புகார்க் காண்டம் முற்றிற்று. | 20  
  
(வெண்பா)  
  
காலை அரும்பி மலரும் கதிரவனும்  
மாலை மதியமும்போல் வாழியரோ - வேலை  
அகழால் அமைந்த அவனிக்கு மாலைப்  
புகழால் அமைந்த புகார்.  
  
(புகார்க் காண்டம் முற்றிற்று.)  


## 2 மதுரைக் காண்டம்


## 2.11 காடுகாண் காதை

திங்கள்மூன் றடுக்கிய திருமுக் குடைக்கீழ்ச்
செங்கதிர் ஞாயிற்றுத் திகழொளி சிறந்து
கோதைதாழ் பிண்டிக் கொழுநிழ லிருந்த
ஆதியில் தோற்றத் தறிவனை வணங்கிக்
கந்தன் பள்ளிக் கடவுளர்க் கெல்லாம் | 5

அந்தி லரங்கத் தகன்பொழி லகவயிற்
சாரணர் கூறிய தகைசால் நன்மொழி
மாதவத் தாட்டியும் மாண்புற மொழிந்தாங்கு
அன்றவ ருறைவிடத் தல்கின ரடங்கித்
தென்றிசை மருங்கிற் செலவு விருப்புற்று | 10

வைகறை யாமத்து வாரணங் கழிந்து
வெய்யவன் குணதிசை விளங்கித் தோன்ற
வளநீர்ப் பண்ணையும் வாவியும் பொலிந்ததோர்
இளமரக் கானத் திருக்கை புக்குழி
வாழ்க எங்கோ மன்னவர் பெருந்தகை | 15

ஊழிதொ றூழிதொ றுலகங் காக்க
அடியிற் றன்னள வரசர்க் குணர்த்தி
வடிவேல் எறிந்த வான்பகை பொறாது
பஃறுளி யாற்றுடன் பன்மலை யடுக்கத்துக்
குமரிக் கோடுங் கொடுங்கடல் கொள்ள | 20

வடதிசைக் கங்கையும் இமயமுங் கொண்டு
தென்றிசை யாண்ட தென்னவன் வாழி
திங்கட் செல்வன் திருக்குலம் விளங்கச்
செங்கணா யிரத்தோன் திறல்விளங் காரம்
பொங்கொளி மார்பிற் பூண்டோன் வாழி | 25

முடிவளை யுடைத்தோன் முதல்வன் சென்னியென்று
இடியுடைப் பெருமழை யெய்தா தேகப்
பிழையா விளையுட் பெருவளஞ் சுரப்ப
மழைபிணித் தாண்ட மன்னவன் வாழ்கெனத்
தீதுதீர் சிறப்பின் தென்னனை வாழ்த்தி | 30

மாமுது மறையோன் வந்திருந் தோனை
யாது நும்மூர் ஈங்கென் வரவெனக்
கோவலன் கேட்பக் குன்றாச் சிறப்பின்
மாமறை யாளன் வருபொருள் உரைப்போன்
நீல மேகம் நெடும்பொற் குன்றத்துப் | 35

பால்விரிந் தகலாது படிந்தது போல
ஆயிரம் விரித்தெழு தலையுடை அருந்திறற்
பாயற் பள்ளிப் பலர்தொழு தேத்த
விரிதிரைக் காவிரி வியன்பெரு துருத்தித்
திருவமர் மார்பன் கிடந்த வண்ணமும் | 40

வீங்குநீ ரருவி வேங்கட மென்னும்
ஓங்குயர் மலையத் துச்சி மீமிசை
விரிகதிர் ஞாயிறுந் திங்களும் விளங்கி
இருமருங் கோங்கிய இடைநிலைத் தானத்து
மின்னுக்கோடி யுடுத்து விளங்குவிற் பூண்டு | 45

நன்னிற மேகம் நின்றது போலப்
பகையணங் காழியும் பால்வெண் சங்கமும்
தகைபெறு தாமரைக் கையி னேந்தி
நலங்கிளர் ஆரம் மார்பிற் பூண்டு
பொலம்பூ வாடையிற் பொலிந்து தோன்றிய | 50

செங்கண் நெடியோன் நின்ற வண்ணமும்
என்கண் காட்டென் றென்னுளங் கவற்ற
வந்தேன் குடமலை மாங்காட் டுள்ளேன்
தென்னவன் நாட்டுச் சிறப்புஞ் செய்கையும்
கண்மணி குளிர்ப்பக் கண்டே னாதலின் | 55

வாழ்த்திவந் திருந்தேன் இதுவென் வரவெனத்
தீத்திறம் புரிந்தோன் செப்பக் கேட்டு
மாமறை முதல்வ மதுரைச் செந்நெறி
கூறு நீயெனக் கோவலற் குரைக்கும்
கோத்தொழி லாளரொடு கொற்றவன் கோடி | 60

வேத்தியல் இழந்த வியனிலம் போல
வேனலங் கிழவனொடு வெங்கதிர் வேந்தன்
தானலந் திருகத் தன்மையிற் குன்றி
முல்லையுங் குறிஞ்சியும் முறைமையின் திரிந்து
நல்லியல் பிழந்து நடுங்குதுய ருறுத்துப் | 65

பாலை யென்பதோர் படிவங் கொள்ளும்
காலை எய்தினிர் காரிகை தன்னுடன்
அறையும் பொறையும் ஆரிடை மயக்கமும்
நிறைநீர் வேலியும் முறைபடக் கிடந்தஇந்
நெடும்பேர் அத்தம் நீந்திச் சென்று | 70

கொடும்பை நெடுங்குளக் கோட்டகம் புக்கால்
பிறைமுடிக் கண்ணிப் பெரியோன் ஏந்திய
அறைவாய்ச் சூலத் தருநெறி கவர்க்கும்
வலம்படக் கிடந்த வழிநீர் துணியின்
அலறுதலை மராமும் உலறுதலை ஓமையும் | 75

பொரியரை உழிஞ்சிலும் புன்முளி மூங்கிலும்
வரிமரல் திரங்கிய கரிபுறக் கிடக்கையும்
நீர்நசைஇ வேட்கையின் மானின்று விளிக்கும்
கானமும் எயினர் கடமுங் கடந்தால்
ஐவன வெண்ணெலும் அறைக்கட் கரும்பும் | 80

கொய்பூந் தினையும் கொழும்புன வரகும்
காயமும் மஞ்சளும் ஆய்கொடிக் கவலையும்
வாழையும் கமுகும் தாழ்குலைத் தெங்கும்
மாவும் பலாவும் சூழடுத் தோங்கிய
தென்னவன் சிறுமலை திகழ்ந்து தோன்றும் | 85

அம்மலை வலங்கொண் டகன்பதிச் செல்லுமின்
அவ்வழிப் படரீ ராயி னிடத்துச்
செவ்வழிப் பண்ணிற் சிறைவண் டரற்றும்
தடந்தாழ் வயலொடு தண்பூங் காவொடு
கடம்பல கிடந்த காடுடன் கழிந்து | 90

திருமால் குன்றத்துச் செல்குவி ராயின்
பெருமால் கெடுக்கும் பிலமுண் டாங்கு
விண்ணோர் ஏத்தும் வியத்தகு மரபிற்
புண்ணிய சரவணம் பவகா ரணியோடு
இட்ட சித்தி யெனும்பெயர் போகி | 95

விட்டு நீங்கா விளங்கிய பொய்கை
முட்டாச் சிறப்பின் மூன்றுள வாங்குப்
புண்ணிய சரவணம் பொருந்துவி ராயின்
விண்ணவர் கோமான் விழுநூ லெய்துவிர்
பவகா ரணி படிந் தாடுவி ராயிற் | 100

பவகா ரணத்திற் பழம்பிறப் பெய்துவிர்
இட்ட சித்தி எய்துவி ராயின்
இட்ட சித்தி எய்துவிர் நீரே
ஆங்குப் பிலம்புக வேண்டுதி ராயின்
ஓங்குயர் மலையத் துயர்ந்தோற் றொழுது | 105

சிந்தையில் அவன்றன் சேவடி வைத்து
வந்தனை மும்முறை மலைவலம் செய்தால்
நிலம்பக வீழ்ந்த சிலம்பாற் றகன்றலைப்
பொலங்கொடி மின்னிற் புயலைங் கூந்தற்
கடிமல ரவிழ்ந்த கன்னிகா ரத்துத் | 110

தொடிவளைத் தோளி ஒருத்தி தோன்றி
இம்மைக் கின்பமும் மறுமைக் கின்பமும்
இம்மையு மறுமையும் இரண்டும் இன்றியோர்
செம்மையில் நிற்பதுஞ் செப்புமின் நீயிர்இவ்
வரைத்தாள் வாழ்வேன் வரோத்தமை என்பேன் | 115

உரைத்தார்க் குரியேன் உரைத்தீ ராயின்
திருத்தக் கீர்க்குத் திறந்தேன் கதவெனும்
கதவந் திறந்தவள் காட்டிய நன்னெறிப்
புதவம் பலவுள போகிடை கழியன
ஒட்டுப் புதவமொன் றுண்டதன் உம்பர் | 120

வட்டிகைப் பூங்கொடி வந்து தோன்றி
இறுதியில் இன்பம் எனக்கீங் குரைத்தாற்
பெறுதிர் போலும்நீர் பேணிய பொருளெனும்
உரையீ ராயினும் உறுகண் செய்யேன்
நெடுவழிப் புறத்து நீக்குவல் நும்மெனும் | 125

உரைத்தார் உளரெனின் உரைத்த மூன்றின்
கரைப்படுத் தாங்குக் காட்டினள் பெயரும்
அருமறை மருங்கின் ஐந்தினும் எட்டினும்
வருமுறை எழுத்தின் மந்திர மிரண்டும்
ஒருமுறை யாக உளங்கொண் டோதி | 130

வேண்டிய தொன்றின் விரும்பினி ராடிற்
காண்டகு மரபின வல்ல மற்றவை
மற்றவை நினையாது மலைமிசை நின்றோன்
பொற்றா மரைத்தாள் உள்ளம் பொருந்துமின்
உள்ளம் பொருந்துவி ராயின் மற்றவன் | 135

புள்ளணி நீள்கொடி புணர்நிலை தோன்றும்
தோன்றிய பின்னவன் துணைமலர்த் தாளிணை
ஏன்றுதுயர் கெடுக்கும் இன்பம் எய்தி
மாண்புடை மரபின் மதுரைக் கேகுமின்
காண்டகு பிலத்தின் காட்சி யீதாங்கு | 140

அந்நெறிப் படரீ ராயின் இடையது
செந்நெறி யாகும் தேம்பொழி லுடுத்த
ஊரிடை யிட்ட காடுபல கடந்தால்
ஆரிடை யுண்டோர் ஆரஞர்த் தெய்வம்
நடுக்கஞ் சாலா நயத்தின் தோன்றி | 145

இடுக்கண் செய்யா தியங்குநர்த் தாங்கும்
மடுத்துடன் கிடக்கும் மதுரைப் பெருவழி
நீள்நிலங் கடந்த நெடுமுடி அண்ணல்
தாள்தொழு தகையேன் போகுவல் யானென
மாமறை யோன்வாய் வழித்திறம் கேட்ட | 150

காவுந்தி யையையோர் கட்டுரை சொல்லும்
நலம்புரி கொள்கை நான்மறை யாள
பிலம்புக வேண்டும் பெற்றி ஈங்கில்லை
கப்பத் திந்திரன் காட்டிய நூலின்
மெய்ப்பாட் டியற்கையின் விளங்கக் காணாய் | 155

இறந்த பிறப்பின் எய்திய வெல்லாம்
பிறந்த பிறப்பிற் காணா யோநீ
வாய்மையின் வழாது மன்னுயி ரோம்புநர்க்கு
யாவது முண்டோ எய்தா அரும்பொருள்
காமுறு தெய்வங் கண்டடி பணிய | 160

நீபோ யாங்களும் நீள்நெறிப் படர்குதும்
என்றம் மறையோற் கிசைமொழி யுணர்த்திக்
குன்றாக் கொள்கைக் கோவலன் றன்னுடன்
அன்றைப் பகலோர் அரும்பதித் தங்கிப்
பின்றையும் அவ்வழிப் பெயர்ந்துசெல் வழிநாட் | 165

கருந்தடங் கண்ணியும் கவுந்தி யடிகளும்
வகுந்துசெல் வருத்தத்து வழிமருங் கிருப்ப
இடைநெறிக் கிடந்த இயவுகொள் மருங்கின்
புடைநெறிப் போயோர் பொய்கையிற் சென்று
நீர்நசைஇ வேட்கையின் நெடுந்துறை நிற்பக் | 170

கானுறை தெய்வம் காதலிற் சென்று
நயந்த காதலின் நல்குவன் இவனென
வயந்த மாலை வடிவில் தோன்றிக்
கொடிநடுக் குற்றது போல ஆங்கவன்
அடிமுதல் வீழ்ந்தாங் கருங்கணீர் உகுத்து | 175

வாச மாலையின் எழுதிய மாற்றம்
தீதிலேன் பிழைமொழி செப்பினை யாதலின்
கோவலன் செய்தான் கொடுமையென் றென்முன்
மாதவி மயங்கி வான்துய ருற்று
மேலோ ராயினும் நூலோ ராயினும் | 180

பால்வகை தெரிந்த பகுதியோ ராயினும்
பிணியெனக் கொண்டு பிறக்கிட் டொழியும்
கணிகையர் வாழ்க்கை கடையே போன்மெனச்
செவ்வரி ஒழுகிய செழுங்கடை மழைக்கண்
வெண்முத் துதிர்த்து வெண்ணிலாத் திகழும் | 185

தண்முத் தொருகாழ் தன்கையாற் பரிந்து
துனியுற் றென்னையுந் துறந்தன ளாதலின்
மதுரை மூதூர் மாநகர்ப் போந்தது
எதிர்வழிப் பட்டோர் எனக்காங் குரைப்பச்
சாத்தொடு போந்து தனித்துயர் உழந்தேன் | 190

பாத்தரும் பண்பநின் பணிமொழி யாதென
மயக்குந் தெய்வமிவ் வன்காட் டுண்டென
வியத்தகு மறையோன் விளம்பின னாதலின்
வஞ்சம் பெயர்க்கும் மந்திரத் தால்இவ்
ஐஞ்சி லோதியை அறிகுவன் யானெனக் | 195

கோவலன் நாவிற் கூறிய மந்திரம்
பாய்கலைப் பாவை மந்திர மாதலின்
வனசா ரிணியான் மயக்கஞ் செய்தேன்
புனமயிற் சாயற்கும் புண்ணிய முதல்விக்கும்
என்திறம் உரையா தேகென் றேகத் | 200

தாமரைப் பாசடைத் தண்ணீர் கொணர்ந் தாங்கு
அயாவுறு மடந்தை அருந்துயர் தீர்த்து
மீதுசெல் வெங்கதிர் வெம்மையின் தொடங்கத்
தீதியல் கானஞ் செலவரி தென்று
கோவலன் றன்னொடும் கொடுங்குழை மாதொடும் | 205

மாதவத் தாட்டியும் மயங்கதர் அழுவத்துக்
குரவமும் மரவமும் கோங்கமும் வேங்கையும்
விரவிய பூம்பொழில் விளங்கிய இருக்கை
ஆரிடை யத்தத் தியங்குந ரல்லது
மாரி வளம்பெறா வில்லேர் உழவர் | 210

கூற்றுறழ் முன்பொடு கொடுவில் ஏந்தி
வேற்றுப்புலம் போகிநல் வெற்றங் கொடுத்துக்
கழிபே ராண்மைக் கடன்பார்த் திருக்கும்
விழிநுதற் குமரி விண்ணோர் பாவை
மையறு சிறப்பின் வான நாடி | 215

ஐயைதன் கோட்டம் அடைந்தனர் ஆங்கென்.


## 2.12 வேட்டுவ வரி

கடுங்கதிர் திருகலின் நடுங்கஞர் எய்தி
ஆறுசெல் வருத்தத்துச் சீறடி சிவப்ப
நறும்பல் கூந்தல் குறும்பல உயிர்த் தாங்கு
ஐயை கோட்டத் தெய்யா வொருசிறை
வருந்துநோய் தணிய இருந்தனர் உப்பால் | 5

வழங்குவில் தடக்கை மறக்குடித் தாயத்துப்
பழங்கட னுற்ற முழங்குவாய்ச் சாலினி
தெய்வ முற்று மெய்ம்மயிர் நிறுத்துக்
கையெடுத் தோச்சிக் கானவர் வியப்ப
இடுமுள் வேலி எயினர்கூட் டுண்ணும் | 10

நடுவூர் மன்றத் தடிபெயர்த் தாடிக்
கல்லென் பேரூர்க் கணநிரை சிறந்தன
வல்வில் எயினர் மன்றுபாழ் பட்டன
மறக்குடித் தாயத்து வழிவளஞ் சுரவாது
அறக்குடி போலவிந் தடங்கினர் எயினரும் | 15

கலையமர் செல்வி கடனுணின் அல்லது
சிலையமர் வென்றி கொடுப்போ ளல்லள்
மட்டுண் வாழ்க்கை வேண்டுதி ராயின்
கட்டுண் மாக்கள் கடந்தரும் எனவாங்கு
இட்டுத் தலையெண்ணும் எயின ரல்லது | 20

சுட்டுத் தலைபோகாத் தொல்குடிக் குமரியைச்
சிறுவெள் ளரவின் குருளைநாண் சுற்றிக்
குறுநெறிக் கூந்தல் நெடுமுடி கட்டி
இளைசூழ் படப்பை இழுக்கிய வேனத்து
வளைவெண் கோடு பறித்து மற்றது | 25

முளைவெண் திங்க ளென்னச் சாத்தி
மறங்கொள் வயப்புலி வாய்பிளந்து பெற்ற
மாலை வெண்பல் தாலிநிரை பூட்டி
வரியும் புள்ளியு மயங்கு வான்புறத்து
உரிவை மேகலை உடீஇப் பரிவொடு | 30

கருவில் வாங்கிக் கையகத்துக் கொடுத்துத்
திரிதரு கோட்டுக் கலைமே லேற்றிப்
பாவையுங் கிளியுந் தூவி அஞ்சிறைக்
கானக் கோழியும் நீனிற மஞ்ஞையும்
பந்துங் கழங்குந் தந்தனர் பரசி | 35

வண்ணமுஞ் சுண்ணமுந் தண்ணறுஞ் சாந்தமும்
புழுக்கலும் நோலையும் விழுக்குடை மடையும்
பூவும் புகையும் மேவிய விரையும்
ஏவல் எயிற்றியர் ஏந்தினர் பின்வர
ஆறெறி பறையுஞ் சூறைச் சின்னமும் | 40

கோடும் குழலும் பீடுகெழு மணியும்
கணங்கொண்டு துவைப்ப அணங்குமுன் னிறீஇ
விலைப்பலி உண்ணும் மலர்பலி பீடிகைக்
கலைப்பரி ஊர்தியைக் கைதொழு தேத்தி
இணைமலர்ச் சீறடி இனைந்தனள் வருந்திக் | 45

கணவனோ டிருந்த மணமலி கூந்தலை
இவளோ, கொங்கச் செல்வி குடமலை யாட்டி
தென்றமிழ்ப் பாவை செய்த தவக்கொழுந்து
ஒருமா மணியாய் உலகிற் கோங்கிய
திருமா மணியெனத் தெய்வமுற் றுரைப்பப் | 50

பேதுறவு மொழிந்தனள் மூதறி வாட்டியென்று
அரும்பெறற் கணவன் பெரும்புறத் தொடுங்கி
விருந்தின் மூரல் அரும்பினள் நிற்ப
மதியின் வெண்தோடு சூடுஞ் சென்னி
நுதல்கிழித்து விழித்த இமையா நாட்டத்துப் | 55

பவள வாய்ச்சி தவளவாள் நகைச்சி
நஞ்சுண்டு கறுத்த கண்டி வெஞ்சினத்து
அரவுநாண் பூட்டி நெடுமலை வளைத்தோள்
துளையெயிற் றுரகக் கச்சுடை முலைச்சி
வளையுடைக் கையிற் சூல மேந்தி | 60

கரியின் உரிவை போர்த் தணங் காகிய
அரியின் உரிவை மேகலை யாட்டி
சிலம்புங் கழலும் புலம்புஞ் சீறடி
வலம்படு கொற்றத்து வாய்வாட் கொற்றவை
இரண்டுவே றுருவில் திரண்டதோள் அவுணன் | 65

தலைமிசை நின்ற தையல் பலர்தொழும்
அமரி குமரி கவுரி சமரி
சூலி நீலி மாலவற் கிளங்கிளை
ஐயை செய்யவள் வெய்யவாள் தடக்கைப்
பாய்கலைப் பாவை பைந்தொடிப் பாவை | 70

ஆய்கலைப் பாவை அருங்கலப் பாவை
தமர்தொழ வந்த குமரிக் கோலத்து
அமரிளங் குமரியும் அருளினள்
வரியுறு செய்கை வாய்ந்ததா லெனவே;
உரைப்பாட்டுமடை.
வேறு

நாகம் நாறு நரந்தம் நிரந்தன | 1

ஆவும் ஆரமும் ஓங்கின எங்கணும்
சேவும் மாவும் செறிந்தன கண்ணுதல்
பாகம் ஆளுடை யாள்பலி முன்றிலே;

செம்பொன் வேங்கை சொரிந்தன சேயிதழ் | 2

கொம்பர் நல்லில வங்கள் குவிந்தன
பொங்கர் வெண்பொரி சிந்தின புன்கிளந்
திங்கள் வாழ்சடை யாள்திரு முன்றிலே;

மரவம் பாதிரி புன்னை மணங்கமழ் | 3

குரவம் கோங்கம் மலர்ந்தன கொம்பர்மேல்
அரவ வண்டினம் ஆர்த்துடன் யாழ்செய்யும்
திருவ மாற்கிளை யாள்திரு முன்றிலே;

வேறு

கொற்றவை கொண்ட அணிகொண்டு நின்றவிப் | 4

பொற்றொடி மாதர் தவமென்னை கொல்லோ
பொற்றொடி மாதர் பிறந்த குடிப்பிறந்த
விற்றொழில் வேடர் குலனே குலனும்;

ஐயை திருவின் அணிகொண்டு நின்றவிப் | 5

பையர வல்குல் தவமென்னை கொல்லோ
பையர வல்குல் பிறந்த குடிப்பிறந்த
எய்வில் எயினர் குலனே குலனும்;

பாய்கலைப் பாவை அணிகொண்டு நின்றவிவ் | 6

ஆய்தொடி நல்லாள் தவமென்னை கொல்லோ
ஆய்தொடி நல்லாள் பிறந்த குடிப்பிறந்த
வேய்வில் எயினர் குலனே குலனும்;

வேறு

ஆனைத்தோல் போர்த்துப் புலியின் உரியுடுத்துக் | 7

கானத் தெருமைக் கருந்தலைமேல் நின்றாயால்
வானோர் வணங்க மறைமேல் மறையாகி
ஞானக் கொழுந்தாய் நடுக்கின்றி யேநிற்பாய்;

வரிவளைக்கை வாளேந்தி மாமயிடற் செற்றுக் | 8

கரியதிரி கோட்டுக் கலைமிசைமேல் நின்றாயால்
அரியரன்பூ மேலோன் அகமலர்மேல் மன்னும்
விரிகதிரஞ் சோதி விளக்காகி யேநிற்பாய்;

சங்கமும் சக்கரமும் தாமரைக் கையேந்திச் | 9

செங்கண் அரிமால் சினவிடைமேல் நின்றாயால்
கங்கை முடிக்கணிந்த கண்ணுதலோன் பாகத்து
மங்கை உருவாய் மறையேத்த வேநிற்பாய்;

வேறு

ஆங்குக், | 10

கொன்றையுந் துளவமும் குழுமத் தொடுத்த
துன்று மலர்ப்பிணையல் தோள்மே லிட்டாங்கு
அசுரர் வாட அமரர்க் காடிய
குமரிக் கோலத்துக் கூத்துள் படுமே;

வேறு

ஆய்பொன் னரிச்சிலம்பும் சூடகமும் மேகலையும் ஆர்ப்ப வார்ப்ப | 11

மாயஞ்செய் வாளவுணர் வீழநங்கை மரக்கான்மேல் வாளமலை யாடும் போலும்
மாயஞ்செய் வாளவுணர் வீழநங்கை மரக்கான்மேல் வாளமலை யாடுமாயின்
காயாமலர்மேனி யேத்திவானோர் கைபெய் மலர்மாரி காட்டும் போலும்;

உட்குடைச் சீறூ ரொருமகன்ஆ னிரைகொள்ள உற்ற காலை | 12

வெட்சி மலர்புனைய வெள்வா ளுழத்தியும் வேண்டும் போலும்
வெட்சி மலர்புனைய வெள்வா ளுழத்தியும் வேண்டின் வேற்றூர்க்
கட்சியுட் காரி கடிய குரலிசைத்துக் காட்டும் போலும்;

கள்விலை யாட்டி மறுப்பப் பொறாமறவன் கைவில் ஏந்திப் | 13

புள்ளும் வழிப்படரப் புல்லார் நிரைகருதிப் போகும் போலும்
புள்ளும் வழிப்படரப் புல்லார் நிரை கருதிப் போகுங் காலைக்
கொள்ளும் கொடியெடுத்துக் கொற்றவையும் கொடுமரமுன் செல்லும் போலும்

வேறு

இளமா எயிற்றி இவைகாண் நின் னையர் | 14

தலைநாளை வேட்டத்துத் தந்தநல் ஆனிரைகள்
கொல்லன் துடியன் கொளைபுணர் சீர்வல்ல
நல்லியாழ்ப் பாணர்தம் முன்றில் நிறைந்தன;

முருந்தேர் இளநகை காணாய்நின் னையர் | 15

கரந்தை யலறக் கவர்ந்த இனநிரைகள்
கள்விலை யாட்டிநல் வேய்தெரி கானவன்
புள்வாய்ப்புச் சொன்னகணி முன்றில் நிறைந்தன;

கயமல ருண்கண்ணாய் காணாய்நின் னையர் | 16

அயலூர் அலற எறிந்தநல் ஆனிரைகள்
நயனில் மொழியின் நரைமுது தாடி
எயினர் எயிற்றியர் முன்றில் நிறைந்தன;
துறைப்பாட்டுமடை.

வேறு

சுடரொடு திரிதரு முனிவரும் அமரரும் | 17

இடர்கெட அருளும்நின் இணையடி தொழுதேம்
அடல்வலி எயினர்நின் அடிதொடு கடனிது
மிடறுகு குருதிகொள் விறல்தரு விலையே;

அணிமுடி அமரர்தம் அரசொடு பணிதரு | 18

மணியுரு வினைநின மலரடி தொழுதேம்
கணநிறை பெறுவிறல் எயினிடு கடனிது
நிணனுகு குருதிகொள் நிகரடு விலையே;

துடியொடு சிறுபறை வயிரொடு துவைசெய | 19

வெடிபட வருபவர் எயினர்கள் அரையிருள்
அடுபுலி யனையவர் குமரிநின் அடிதொடு
படுகடன் இதுவுகு பலிமுக மடையே;

வேறு

வம்பலர் பல்கி வழியும் வளம்பட | 20

அம்புடை வல்வில் எயின்கடன் உண்குவாய்
சங்கரி அந்தரி நீலி சடாமுடிச்
செங்கண் அரவு பிறையுடன் சேர்த்துவாய்;

துண்ணென் துடியொடு துஞ்சூர் எறிதரு | 21

கண்ணில் எயினர் இடுகடன் உண்குவாய்
விண்ணோர் அமுதுண்டுஞ் சாவ ஒருவரும்
உண்ணாத நஞ்சுண் டிருந்தருள் செய்குவாய்;

பொருள்கொண்டு புண்செயி னல்லதை யார்க்கும் | 22

அருளில் எயினர் இடுகடன் உண்குவாய்
மருதின் நடந்துநின் மாமன்செய் வஞ்ச
உருளுஞ் சகடம் உதைத்தருள் செய்குவாய்;

வேறு

மறைமுது முதல்வன் பின்னர் மேய | 23

பொறையுயர் பொதியிற் பொருப்பன் பிறர்நாட்டுக்
கட்சியும் கரந்தையும் பாழ்பட
வெட்சி சூடுக விறல்வெய் யோனே.


## 2.13 புறஞ்சேரியிறுத்த காதை

பெண்ணணி கோலம் பெயர்ந்தபிற் பாடு
புண்ணிய முதல்வி திருந்தடி பொருந்திக்
கடுங்கதிர் வேனிலிக் காரிகை பொறாஅள்
படிந்தில சீறடி பரல்வெங் கானத்துக்
கோள்வல் உளியமுங் கொடும்புற் றகழா | 5

வாள்வரி வேங்கையும் மான்கணம் மறலா
அரவுஞ் சூரும் இரைதேர் முதலையும்
உருமுஞ் சார்ந்தவர்க் குறுகண் செய்யா
செங்கோல் தென்னவர் காக்கும் நாடென
எங்கணும் போகிய இசையோ பெரிதே | 10

பகலொளி தன்னினும் பல்லுயி ரோம்பும்
நிலவொளி விளக்கின் நீளிடை மருங்கின்
இரவிடைக் கழிதற் கேத மில்லெனக்
குரவரும் நேர்ந்த கொள்கையி னமர்ந்து
கொடுங்கோல் வேந்தன் குடிகள் போலப் | 15

படுங்கதி ரமையம் பார்த்திருந் தோர்க்குப்
பன்மீன் தானையொடு பாற்கதிர் பரப்பித்
தென்னவன் குலமுதற் செல்வன் தோன்றித்
தாரகைக் கோவையும் சந்தின் குழம்பும்
சீரிள வனமுலை சேரா தொழியவும் | 20

தாதுசேர் கழுநீர்த் தண்பூம் பிணையல்
போதுசேர் பூங்குழற் பொருந்தா தொழியவும்
பைந்தளிர் ஆரமொடு பல்பூங் குறுமுறி
செந்தளிர் மேனி சேரா தொழியவும்
மலயத் தோங்கி மதுரையின் வளர்ந்து | 25

புலவர் நாவிற் பொருந்திய தென்றலொடு
பானிலா வெண்கதிர் பாவைமேற் சொரிய
வேனில் திங்களும் வேண்டுதி யென்றே
பார்மகள் அயாவுயிர்த் தடங்கிய பின்னர்
ஆரிடை உழந்த மாதரை நோக்கிக் | 30

கொடுவரி மறுகும் குடிஞை கூப்பிடும்
இடிதரும் உளியமும் இனையா தேகெனத்
தொடிவளைச் செங்கை தோளிற் காட்டி
மறவுரை நீத்த மாசறு கேள்வி
அறவுரை கேட்டாங் காரிடைகழிந்து | 35

வேனல் வீற்றிருந்த வேய்கரி கானத்துக்
கான வாரணங் கதிர்வர வியம்ப
வரிநவில் கொள்கை மறைநூல் வழுக்கத்துப்
புரிநூல் மார்பர் உறைபதிச் சேர்ந்து
மாதவத் தாட்டியொடு காதலி தன்னையோர் | 40

தீதுதீர் சிறப்பின் சிறையகத் திருத்தி
இடுமுள் வேலி நீங்கி ஆங்கோர்
நெடுநெறி மருங்கின் நீர்தலைப் படுவோன்
காதலி தன்னொடு கானகம் போந்ததற்
கூதுலைக் குருகின் உயிர்த்தனன் கலங்கி | 45

உட்புலம் புறுதலின் உருவந் திரியக்
கட்புல மயக்கத்துக் கௌசிகன் தெரியான்
கோவலன் பிரியக் கொடுந்துய ரெய்திய
மாமலர் நெடுங்கண் மாதவி போன்றிவ்
அருந்திறல் வேனிற் கலர்களைந் துடனே | 50

வருந்தினை போலுநீ மாதவி யென்றோர்
பாசிலைக் குருகின் பந்தரிற் பொருந்தி
கோசிக மாணி கூறக் கேட்டே
யாதுநீ கூறிய உரையீ திங்கெனத்
தீதிலன் கண்டேன் எனச்சென் றெய்திக் | 55

கோசிக மாணி கொள்கையின் உரைப்போன்
இருநிதிக் கிழவனும் பெருமனைக் கிழத்தியும்
அருமணி இழந்த நாகம் போன்றதும்
இன்னுயிர் இழந்த யாக்கை யென்னத்
துன்னிய சுற்றம் துயர்க்கடல் வீழ்ந்ததும் | 60

ஏவ லாளர் யாங்கணுஞ் சென்று
கோவலன் தேடிக் கொணர்கெனப் பெயர்ந்ததும்
பெருமகன் ஏவ லல்ல தியாங்கணும்
அரசே தஞ்சமென் றருங்கான் அடைந்த
அருந்திறல் பிரிந்த அயோத்தி போலப் | 65

பெரும்பெயர் மூதூர் பெரும்பே துற்றதும்
வசந்த மாலைவாய் மாதவி கேட்டுப்
பசந்த மேனியள் படர்நோ யுற்று
நெடுநிலை மாடத் திடைநிலத் தாங்கோர்
படையமை சேக்கைப் பள்ளியுள் வீழ்ந்ததும் | 70

வீழ்துய ருற்றோள் விழுமங் கேட்டுத்
தாழ்துயர் எய்தித் தான்சென் றிருந்ததும்
இருந்துயர் உற்றோள் இணையடி தொழுதேன்
வருந்துயர் நீக்கென மலர்க்கையின் எழுதிக்
கண்மணி யனையாற்குக் காட்டுக வென்றே | 75

மண்ணுடை முடங்கல் மாதவி யீத்ததும்
ஈத்த வோலைகொண் டிடைநெறித் திரிந்து
தீத்திறம் புரிந்தோன் சென்ற தேயமும்
வழிமருங் கிருந்து மாசற உரைத்தாங்கு
அழிவுடை உள்ளத் தாரஞ ராட்டி | 80

போதவிழ் புரிகுழற் பூங்கொடி நங்கை
மாதவி யோலை மலர்க்கையின் நீட்ட
உடனுறை காலத் துரைத்தநெய் வாசம்
குறுநெறிக் கூந்தல் மண்பொறி உணர்த்திக்
காட்டிய தாதலிற் கைவிட லீயான் | 85

ஏட்டகம் விரித் தாங் கெய்திய துணர்வோன்
அடிகள் முன்னர் யானடி வீழ்ந்தேன்
வடியாக் கிளவி மனக்கொளல் வேண்டும்
குரவர்பணி அன்றியுங் குலப்பிறப் பாட்டியோ
டிரவிடைக் கழிதற் கென்பிழைப் பறியாது | 90

கையறு நெஞ்சம் கடியல் வேண்டும்
பொய்தீர் காட்சிப் புரையோய் போற்றி
என்றவள் எழுதிய இசைமொழி யுணர்ந்து
தன்றீ திலளெனத் தளர்ச்சி நீங்கி
என்தீ தென்றே எய்திய துணர்ந்தாங் | 95

கெற்பயந் தோற்கிம் மண்ணுடை முடங்கல்
பொற்புடைத் தாகப் பொருளுரை பொருந்தியது
மாசில் குரவர் மலரடி தொழுதேன்
கோசிக மாணி காட்டெனக் கொடுத்து
நடுக்கங் களைந்தவர் நல்லகம் பொருந்திய | 100

இடுக்கண் களைதற் கீண்டெனப் போக்கி
மாசில் கற்பின் மனைவியோ டிருந்த
ஆசில் கொள்கை அறவிபால் அணைந்தாங்கு
ஆடியல் கொள்கை அந்தரி கோலம்
பாடும் பாணரிற் பாங்குறச் சேர்ந்து | 105

செந்திறம் புரிந்த செங்கோட் டியாழில்
தந்திரி கரத்தொடு திவவுறுத் தியாஅத்து
ஒற்றுறுப் புடைமையிற் பற்றுவழிச் சேர்த்தி
உழைமுதல் கைக்கிளை யிறுவாய்க் கட்டி
வரன்முறை வந்த மூவகைத் தானத்து | 110

பாய்கலைப் பாவை பாடற் பாணி
ஆசான் திறத்தின் அமைவரக் கேட்டுப்
பாடற் பாணி அளைஇ அவரொடு
கூடற் காவதம் கூறுமின் நீரெனக்
காழகிற் சாந்தம் கமழ்பூங் குங்குமம் | 115

நாவிக் குழம்பு நலங்கொள் தேய்வை
மான்மதச் சாந்தம் மணங்கமழ் தெய்வத்
தேமென் கொழுஞ்சே றாடி யாங்குத்
தாதுசேர் கழுநீர் சண்பகக் கோதையொடு
மாதவி மல்லிகை மனைவளர் முல்லைப் | 120

போதுவிரி தொடையல் பூவணை பொருந்தி
அட்டிற் புகையும் அகலங் காடி
முட்டாக் கூவியர் மோதகப் புகையும்
மைந்தரும் மகளிரும் மாடத் தெடுத்த
அந்தீம் புகையும் ஆகுதிப் புகையும் | 125

பல்வேறு பூம்புகை அளைஇ வெல்போர்
விளங்குபூண் மார்பிற் பாண்டியன் கோயிலின்
அளந்துணர் வறியா ஆருயிர் பிணிக்கும்
கலவைக் கூட்டம் காண்வரத் தோன்றிப்
புலவர் செந்நாப் பொருந்திய நிவப்பின் | 130

பொதியில் தென்றல் போலா தீங்கு
மதுரைத் தென்றல் வந்தது காணீர்
நனிசேய்த் தன்றவன் திருமலி மூதூர்
தனிநீர் கழியினுந் தகைக்குநர் இல்லென
முன்னாள் முறைமையின் இருந்தவ முதல்வியொடு | 135

பின்னையும் அல்லிடைப் பெயர்ந்தனர் பெயர்ந்தாங்கு
அருந்தெறற் கடவுள் அகன்பெருங் கோயிலும்
பெரும்பெயர் மன்னவன் பேரிசைக் கோயிலும்
பால்கெழு சிறப்பிற் பல்லியஞ் சிறந்த
காலை முரசக் கனைகுரல் ஓதையும் | 140

நான்மறை அந்தணர் நவின்ற ஓதையும்
மாதவ ரோதி மலிந்த ஓதையும்
மீளா வென்றி வேந்தன் சிறப்பொடு
வாளோர் எடுத்த நாளணி முழவமும்
போரிற் கொண்ட பொருகரி முழக்கமும் | 145

வாரிக் கொண்ட வயக்கரி முழக்கமும்
பணைநிலைப் புரவி ஆலும் ஓதையும்
கிணைநிலைப் பொருநர் வைகறைப் பாணியும்
கார்க்கடல் ஒலியிற் கலிகெழு கூடல்
ஆர்ப்பொலி எதிர்கொள ஆரஞர் நீங்கிக் | 150

குரவமும் வகுளமும் கோங்கமும் வேங்கையும்
மரவமும் நாகமும் திலகமும் மருதமும்
சேடலும் செருந்தியும் செண்பக ஓங்கலும்
பாடலம் தன்னொடு பன்மலர் விரிந்து
குருகும் தளவமும் கொழுங்கொடி முசுண்டையும் | 155

விரிமலர் அதிரலும் வெண்கூ தாளமும்
குடசமும் வெதிரமும் கொழுங்கொடிப் பகன்றையும்
பிடவமும் மயிலையும் பிணங்கரில் மணந்த
கொடுங்கரை மேகலைக் கோவை யாங்கணும்
மிடைந்துசூழ் போகிய அகன்றேந் தல்குல் | 160

வாலுகங் குவைஇய மலர்ப்பூந் துருத்தி
பால்புடைக் கொண்டு பன்மல ரோங்கி
எதிரெதிர் விளங்கிய கதிரிள வனமுலை
கரைநின் றுதிர்த்த கவிரிதழ்ச் செவ்வாய்
அருவி முல்லை அணிநகை யாட்டி | 165

விலங்குநிமிர்ந் தொழுகிய கருங்கயல் நெடுங்கண்
விரைமலர் நீங்கா அவிரறற் கூந்தல்
உலகுபுரந் தூட்டும் உயர்பே ரொழுக்கத்துப்
புலவர் நாவிற் பொருந்திய பூங்கொடி
வையை என்ற பொய்யாக் குலக்கொடி | 170

தையற் குறுவது தானறிந் தனள்போல்
புண்ணிய நறுமல ராடை போர்த்துக்
கண்ணிறை நெடுநீர் கரந்தனள் அடக்கிப்
புனல்யா றன்றிது பூம்புனல் யாறென
அனநடை மாதரும் ஐயனுந் தொழுது | 175

பரிமுக அம்பியும் கரிமுக அம்பியும்
அரிமுக அம்பியும் அருந்துறை யியக்கும்
பெருந்துறை மருங்கிற் பெயரா தாங்கண்
மாதவத் தாட்டியொடு மரப்புணை போகித்
தேமலர் நறும்பொழில் தென்கரை யெய்தி | 180

வானவர் உறையும் மதுரை வலங்கொளத்
தான்நனி பெரிதுந் தகவுடைத் தென்றாங்கு
அருமிளை யுடுத்த அகழிசூழ் போகிக்
கருநெடுங் குவளையும் ஆம்பலும் கமலமும்
தையலும் கணவனும் தனித்துறு துயரம் | 185

ஐய மின்றி அறிந்தன போலப்
பண்ணீர் வண்டு பரிந் தினைந் தேங்கிக்
கண்ணீர் கொண்டு காலுற நடுங்கப்
போருழந் தெடுத்த ஆரெயில் நெடுங்கொடி
வாரலென் பனபோல் மறித்துக்கை காட்டப் | 190

புள்ளணி கழனியும் பொழிலும் பொருந்தி
வெள்ளநீர்ப் பண்ணையும் விரிநீர் ஏரியும்
காய்க்குலைத் தெங்கும் வாழையும் கமுகும்
வேய்த்திரள் பந்தரும் விளங்கிய இருக்கை
அறம்புரி மாந்தர் அன்றிச் சேராப் | 195

புறஞ்சிறை மூதூர் புக்கனர் புரிந்தென்.


## 2.14 ஊர்காண் காதை

புறஞ்சிறைப் பொழிலும் பிறங்குநீர்ப் பண்ணையும்
இறங்குகதிர்க் கழனியும் புள்ளெழுந் தார்ப்பப்
புலரி வைகறைப் பொய்கைத் தாமரை
மலர்பொதி அவிழ்த்த உலகுதொழு மண்டிலம்
வேந்துதலை பனிப்ப ஏந்துவாட் செழியன் | 5

ஒங்குயர் கூடல் ஊர்துயி லெடுப்ப
நுதல்விழி நாட்டத் திறையோன் கோயிலும்
உவணச் சேவ லுயர்த்தோன் நியமமும்
மேழிவல னுயர்த்த வெள்ளை நகரமும்
கோழிச் சேவற் கொடியோன் கோட்டமும் | 10

அறத்துறை விளங்கிய அறவோர் பள்ளியும்
மறத்துறை விளங்கிய மன்னவன் கோயிலும்
வால்வெண் சங்கொடு வகைபெற் றோங்கிய
காலை முரசங் கனைகுரல் இயம்பக்
கோவலன் சென்று கொள்கையி னிருந்த | 15

காவுந்தி ஐயையைக் கைதொழு தேத்தி
நெறியின் நீங்கியோர் நீர்மையே னாகி
நறுமலர் மேனி நடுங்குதுய ரெய்த
அறியாத் தேயத் தாரிடை யுழந்து
சிறுமை யுற்றேன் செய்தவத் தீர்யான் | 20

தொன்னகர் மருங்கின் மன்னர் பின்னோர்க்கு
என்னிலை யுணர்த்தி யான்வருங் காறும்
பாதக் காப்பினள் பைந்தொடி யாகலின்
ஏத முண்டோ அடிக ளீங் கென்றலும்
கவுந்தி கூறுங் காதலி தன்னொடு | 25

தவந்தீர் மருங்கின் தனித்துயர் உழந்தோய்
மறத்துறை நீங்குமின் வல்வினை யூட்டுமென்
றறந்துறை மாக்கள் திறத்திற் சாற்றி
நாக்கடிப் பாக வாய்ப்பறை யறையினும்
யாப்பறை மாக்கள் இயல்பிற் கொள்ளார் | 30

தீதுடை வெவ்வினை யுருத்த காலைப்
பேதைமை கந்தாப் பெரும்பே துறுவர்
ஒய்யா வினைப்பயன் உண்ணுங் காலைக்
கையாறு கொள்ளார் கற்றறி மாக்கள்
பிரிதல் துன்பமும் புணர்தல் துன்பமும் | 35

உருவி லாளன் ஒறுக்குந் துன்பமும்
புரிகுழல் மாதர்ப் புணந்தோர்க் கல்லது
ஒருதனி வாழ்க்கை உரவோர்க் கில்லை
பெண்டிரும் உண்டியும் இன்ப மென்றுலகிற்
கொண்டோ ருறூஉங் கொள்ளாத் துன்பம் | 40

கண்டன ராகிக் கடவுளர் வரைந்த
காமஞ் சார்பாக் காதலின் உழந்தாங்கு
ஏமஞ் சாரா இடும்பை எய்தினர்
இன்றே யல்லால் இறந்தோர் பலரால்
தொன்று படவரூஉந் தொன்மைத் தாதலின் | 45

தாதை ஏவலின் மாதுடன் போகிக்
காதலி நீங்கக் கடுந்துய ருழந்தோன்
வேத முதல்வற் பயந்தோ னென்பது
நீயறிந் திலையோ நெடுமொழி யன்றோ
வல்லா டாயத்து மண்ணர சிழந்து | 50

மெல்லியல் தன்னுடன் வெங்கா னடைந்தோன்
காதலிற் பிரிந்தோ னல்லன் காதலி
தீதொடு படூஉஞ் சிறுமைய ளல்லள்
அடவிக் கானகத் தாயிழை தன்னை
இடையிருள் யாமத் திட்டு நீக்கியது | 55

வல்வினை யன்றோ மடந்தைதன் பிழையெனச்
சொல்லலும் உண்டேற் சொல்லா யோநீ
அனையையும் அல்லை ஆயிழை தன்னொடு
பிரியா வாழ்க்கை பெற்றனை யன்றே
வருந்தா தேகி மன்னவன் கூடல் | 60

பொருந்துழி யறிந்து போதீங் கென்றலும்
இளைசூழ் மிளையொடு வளைவுடன் கிடந்த
இலங்குநீர்ப் பரப்பின் வலம்புண ரகழியில்
பெருங்கை யானை இனநிரை பெயரும்
சுருங்கை வீதி மருங்கிற் போகிக் | 65

கடிமதில் வாயில் காவலிற் சிறந்த
அடல்வாள் யவனர்க் கயிராது புக்காங்கு
ஆயிரங் கண்ணோன் அருங்கலச் செப்பு
வாய்திறந் தன்ன மதிலக வரைப்பில்
குடகாற் றெறிந்து கொடுநுடங்கு மறுகின் | 70

கடைகழி மகளிர் காதலஞ் செல்வரொடு
வருபுனல் வையை மருதோங்கு முன்றுறை
விரிபூந் துருத்தி வெண்மண லடைகரை
ஓங்குநீர் மாடமொடு நாவா யியக்கிப்
பூம்புணை தழீஇப் புனலாட் டமர்ந்து | 75

தண்ணறு முல்லையுந் தாழ்நீர்க் குவளையும்
கண்ணவிழ் நெய்தலுங் கதுப்புற அடைச்சி
வெண்பூ மல்லிகை விரியலொடு தொடர்ந்த
தண்செங் கழுநீர்த் தாதுவிரி பிணையல்
கொற்கையம் பெருந்துறை முத்தொடு பூண்டு | 80

தெக்கண மலயச் செழுஞ்சே றாடிப்
பொற்கொடி மூதூர்ப் பொழிலாட் டமர்ந்தாங்கு
எற்படு பொழுதின் இளநிலா முன்றில்
தாழ்தரு கோலந் தகை பாராட்ட
வீழ்பூஞ் சேக்கை மேலினி திருந்தாங்கு | 85

அரத்தப் பூம்பட் டரைமிசை யுடீஇக்
குரற்றலைக் கூந்தற் குடசம் பொருந்திச்
சிறுமலைச் சிலம்பின் செங்கூ தாளமொடு
நறுமலர்க் குறிஞ்சி நாண்மலர் வேய்ந்து
குங்கும வருணங் கொங்கையி னிழைத்துச் | 90

செங்கொடு வேரிச் செழும்பூம் பிணையல்
சிந்துரச் சுண்ணஞ் சேர்ந்த மேனியில்
அந்துகிர்க் கோவை அணியொடு பூண்டு
மலைச்சிற கரிந்த வச்சிர வேந்தற்குக்
கலிகெழு கூடற் செவ்வணி காட்டக் | 95

காரர சாளன் வாடையொடு வரூஉம்
கால மன்றியும் நூலோர் சிறப்பின்
முகில்தோய் மாடத் தகில்தரு விறகின்
மடவரல் மகளிர் தடவுநெருப் பமர்ந்து
நறுஞ்சாந் தகலத்து நம்பியர் தம்மொடு | 100

குறுங்கண் அடைக்கும் கூதிர்க் காலையும்
வளமனை மகளிரும் மைந்தரும் விரும்பி
இளநிலா முன்றிலின் இளவெயில் நுகர
விரிகதிர் மண்டிலந் தெற்கேர்பு வெண்மழை
அரிதில் தோன்றும் அச்சிரக் காலையும் | 105

ஆங்க தன்றியும் ஓங்கிரும் பரப்பின்
வங்க ஈட்டத்துத் தொண்டியோ ரிட்ட
அகிலும் துகிலும் ஆரமும் வாசமும்
தொகுகருப் பூரமுஞ் சுமந்துடன் வந்த
கொண்டலொடு புகுந்து கோமகன் கூடல் | 110

வெங்கண் நெடுவேள் வில்விழாக் காணும்
பங்குனி முயக்கத்துப் பனியர சியாண்டுளன்
கோதை மாதவி கொழுங்கொடி யெடுப்பக்
காவும் கானமும் கடிமல ரேந்தத்
தென்னவன் பொதியில் தென்றலொடு புகுந்து | 115

மன்னவன் கூடல் மகிழ்துணை தழூஉம்
இன்னிள வேனில் யாண்டுளன் கொல்லென்று
உருவக் கொடியோ ருடைப்பெருங் கொழுநரொடு
பருவ மெண்ணும் படர்தீர் காலைக்
கன்றம ராயமொடு களிற்றினம் நடுங்க | 120

என்றூழ் நின்ற குன்றுகெழு நன்னாட்டுக்
காடுதீப் பிறப்பக் கனையெரி பொத்திக்
கோடையொடு புகுந்து கூட லாண்ட
வேனில் வேந்தன் வேற்றுப்புலம் படர
ஓசனிக் கின்ற உறுவெயிற் கடைநாள் | 125

வையமுஞ் சிவிகையும் மணிக்கால் அமளியும்
உய்யா னத்தின் உறுதுணை மகிழ்ச்சியும்
சாமரைக் கவரியுந் தமனிய அடைப்பையும்
கூர்நுனை வாளுங் கோமகன் கொடுப்பப்
பெற்ற செல்வம் பிறழா வாழ்க்கைப் | 130

பொற்றொடி மடந்தையர் புதுமணம் புணர்ந்து
செம்பொன் வள்ளத்துச் சிலதிய ரேந்திய
அந்தீந் தேறல் மாந்தினர் மயங்கிப்
பொறிவரி வண்டினம் புல்லுவழி அன்றியும்
நறுமலர் மாலையின் வறிதிடங் கடிந்தாங்கு | 135

இலவிதழ்ச் செவ்வாய் இளமுத் தரும்பப்
புலவிக் காலத்துப் போற்றா துரைத்த
காவியங் கண்ணார் கட்டுரை எட்டுக்கும்
நாவொடு நவிலா நகைபடு கிளவியும்
அஞ்செங் கழுநீர் அரும்பவிழ்த் தன்ன | 140

செங்கயல் நெடுங்கட் செழுங்கடைப் பூசலும்
கொலைவிற் புருவத்துக் கொழுங்கடை சுருளத்
திலகச் சிறுநுதல் அரும்பிய வியரும்
செவ்வி பார்க்குஞ் செழுங்குடிச் செல்வரொடு
வையங் காவலர் மகிழ்தரும் வீதியும் | 145

சுடுமண் ஏறா வடுநீங்கு சிறப்பின்
முடியர சொடுங்குங் கடிமனை வாழ்க்கை
வேத்தியல் பொதுவியல் எனவிரு திறத்து
மாத்திரை யறிந்து மயங்கா மரபின்
ஆடலும் வரியும் பாணியுந் தூக்கும் | 150

கூடிய குயிலுவக் கருவியும் உணர்ந்து
நால்வகை மரபின் அவினயக் களத்தினும்
ஏழ்வகை நிலத்தினும் எய்திய விரிக்கும்
மலைப்பருஞ் சிறப்பின் தலைக்கோ லரிவையும்
வாரம் பாடுந் தோரிய மடந்தையும் | 155

தலைப்பாட்டுக் கூத்தியும் இடைப்பட்டுக் கூத்தியும்
நால்வேறு வகையின் நயத்தகு மரபின்
எட்டுக் கடைநிறுத்த ஆயிரத் தெண்கழஞ்சு
முட்டா வைகல் முறைமையின் வழாஅத்
தாக்கணங் கனையார் நோக்குவலைப் பட்டாங்கு | 160

அரும்பெறல் அறிவும் பெரும்பிறி தாகத்
தவத்தோ ராயினுந் தகைமலர் வண்டின்
நகைப்பதம் பார்க்கும் இளையோ ராயினும்
காம விருந்தின் மடவோ ராயினும்
ஏம வைகல் இன்றுயில் வதியும் | 165

பண்ணுங் கிளையும் பழித்த தீஞ்சொல்
எண்ணெண் கலையோர் இருபெரு வீதியும்
வையமும் பாண்டிலும் மணித்தேர்க் கொடுஞ்சியும்
மெய்புகு கவசமும் வீழ்மணித் தோட்டியும்
அதள்புனை அரணமும் அரியா யோகமும் | 170

வளைதரு குழியமும் வால்வெண் கவரியும்
ஏனப் படமும் கிடுகின் படமும்
கானப் படமும் காழூன்று கடிகையும்
செம்பிற் செய்நவும் கஞ்சத் தொழிலவும்
வம்பின் முடிநவும் மாலையிற் புனைநவும் | 175

வேதினத் துப்பவும் கோடுகடை தொழிலவும்
புகையவும் சாந்தவும் பூவிற் புனைநவும்
வகைதெரி வறியா வளந்தலை மயங்கிய
அரசுவிழை திருவின் அங்காடி வீதியும்
காக பாதமும் களங்கமும் விந்துவும் | 180

ஏகையும் நீங்கி இயல்பிற் குன்றா
நூலவர் நொடிந்த நுழைநுண் கோடி
நால்வகை வருணத்து நலங்கேழ் ஒளியவும்
ஏகையும் மாலையும் இருளொடு துறந்த
பாசார் மேனிப் பசுங்கதிர் ஒளியவும் | 185

பதுமமும் நீலமும் விந்தமும் படிதமும்
விதிமுறை பிழையா விளங்கிய சாதியும்
பூச உருவின் பொலந்தௌித் தனையவும்
தீதறு கதிரொளித் தெண்மட் டுருவவும்
இருள்தௌித் தனையவும் இருவே றுருவவும் | 190

ஒருமைத் தோற்றத் தைவேறு வனப்பின்
இலங்குகதிர் விடூஉம் நலங்கெழு மணிகளும்
காற்றினும் மண்ணினும் கல்லினும் நீரினும்
தோற்றிய குற்றந் துகளறத் துணிந்தவும்
சந்திர குருவே அங்காரக னென | 195

வந்த நீர்மைய வட்டத் தொகுதியும்
கருப்பத் துளையவும் கல்லிடை முடங்கலும்
திருக்கு நீங்கிய செங்கொடி வல்லியும்
வகைதெரி மாக்கள் தொகைபெற் றோங்கிப்
பகைதெறல் அறியாப் பயங்கெழு வீதியும் | 200

சாத ரூபம் கிளிச்சிறை ஆடகம்
சாம்பூ நதமென ஓங்கிய கொள்கையின்
பொலந்தெரி மாக்கள் கலங்கஞ ரொழித்தாங்கு
இலங்குகொடி யெடுக்கும் நலங்கிளர் வீதியும்
நூலினும் மயிரினும் நுழைநூற் பட்டினும் | 205

பால்வகை தெரியாப் பன்னூ றடுக்கத்து
நறுமடி செறிந்த அறுவை வீதியும்
நிறைக்கோல் துலாத்தர் பறைக்கட் பராரையர்
அம்பண வளவையர் எங்கணுந் திரிதரக்
கால மன்றியும் கருங்கறி மூடையொடு | 210

கூலங் குவித்த கூல வீதியும்
பால்வேறு தெரிந்த நால்வேறு தெருவும்
அந்தியும் சதுக்கமும் ஆவண வீதியும்
மன்றமும் கவலையும் மறுகும் திரிந்து
விசும்பகடு திருகிய வெங்கதிர் நுழையாப் | 215

பசுங்கொடிப் படாகைப் பந்தர் நீழல்
காவலன் பேரூர் கண்டுமகிழ் வெய்திக்
கோவலன் பெயர்ந்தனன் கொடிமதிற் புறத்தென்.


## 2.15 அடைக்கலக் காதை

நிலந்தரு திருவின் நிழல்வாய் நேமி
கடம்பூண் டுருட்டும் கௌரியர் பெருஞ்சீர்க்
கோலின் செம்மையும் குடையின் தண்மையும்
வேலின் கொற்றமும் விளங்கிய கொள்கைப்
பதியெழு வறியாப் பண்புமேம் பட்ட | 5

மதுரை மூதூர் மாநகர் கண்டாங்கு
அறந்தரு நெஞ்சின் அறவோர் பல்கிய
புறஞ்சிறை மூதூர்ப் பொழிலிடம் புகுந்து
தீதுதீர் மதுரையும் தென்னவன் கொற்றமும்
மாதவத் தாட்டிக்குக் கோவலன் கூறுழித் | 10

தாழ்நீர் வேலித் தலைச் செங்கானத்து
நான்மறை முற்றிய நலம்புரி கொள்கை
மாமறை முதல்வன் மாடலன் என்போன்
மாதவ முனிவன் மலைவலங் கொண்டு
குமரியம் பெருந்துறை கொள்கையிற் படிந்து | 15

தமர்முதற் பெயர்வோன் தாழ்பொழி லாங்கண்
வகுந்துசெல் வருத்தத்து வான்றுயர் நீங்கக்
கவுந்தி இடவயிற் புகுந்தோன் தன்னைக்
கோவலன் சென்று சேவடி வணங்க
நாவ லந்தணன் தானவின் றுரைப்போன் | 20

வேந்துறு சிறப்பின் விழுச்சீ ரெய்திய
மாந்தளிர் மேனி மாதவி மடந்தை
பால்வாய்க் குழவி பயந்தன ளெடுத்து
வாலா மைந்நாள் நீங்கிய பின்னர்
மாமுது கணிகையர் மாதவி மகட்கு | 25

நாம நல்லுரை நாட்டுது மென்று
தாமின் புறூஉந் தகைமொழி கேட் டாங்கு
இடையிருள் யாமத் தெறிதிரைப் பெருங்கடல்
உடைகலப் பட்ட எங்கோன் முன்னாள்
புண்ணிய தானம் புரிந்தோ னாகலின் | 30

நண்ணுவழி இன்றி நாள்சில நீந்த
இந்திரன் ஏவலின் ஈங்கு வாழ்வேன்
வந்தேன் அஞ்சல் மணிமே கலையான்
உன்பெருந் தானத் துறுதி யொழியாது
துன்ப நீங்கித் துயர்க்கட லொழிகென | 35

விஞ்சையிற் பெயர்த்து விழுமந் தீர்த்த
எங்குல தெய்வப் பெயரீங் கிடுகென
அணிமே கலையார் ஆயிரங் கணிகையர்
மணிமே கலையென வாழ்த்திய ஞான்று
மங்கல மடந்தை மாதவி தன்னொடு | 40

செம்பொன் மாரி செங்கையிற் பொழிய
ஞான நன்னெறி நல்வரம் பாயோன்
தானங் கொள்ளுந் தகைமையின் வருவோன்
தளர்ந்த நடையில் தண்டுகா லூன்றி
வளைந்த யாக்கை மறையோன் றன்னைப் | 45

பாகுகழிந் தியாங்கணும் பறைபட வரூஉம்
வேக யானை வெம்மையிற் கைக்கொள
ஓய்யெனத் தெழித்தாங் குயர்பிறப் பாளனைக்
கையகத் தொழித்ததன் கையகம் புக்குப்
பொய்பொரு முடங்குகை வெண்கோட் டடங்கி | 50

மையிருங் குன்றின் விஞ்சையன் ஏய்ப்பப்
பிடர்த்தலை இருந்து பெருஞ்சினம் பிறழாக்
கடக்களி றடக்கிய கருணை மறவ
பிள்ளை நகுலம் பெரும்பிறி தாக
எள்ளிய மனையோள் இனைந்துபின் செல்ல | 55

வடதிசைப் பெயரும் மாமறை யாளன்
கடவ தன்றுநின் கைத்தூண் வாழ்க்கை
வடமொழி வாசகஞ் செய்த நல்லேடு
கடனறி மாந்தர் கைந்நீ கொடுக் கெனப்
பீடிகைத் தெருவிற் பெருங்குடி வாணிகர் | 60

மாட மறுகின் மனைதொறு மறுகிக்
கருமக் கழிபலங் கொண்மி னோவெனும்
அருமறை யாட்டியை அணுகக் கூஉய்
யாதுநீ யுற்ற இடர்ஈ தென்னென
மாதர்தா னுற்ற வான்துயர் செப்பி | 65

இப்பொரு ளெழுதிய இதழிது வாங்கிக்
கைப்பொருள் தந்தென் கடுந்துயர் களைகென
அஞ்சல் உன்றன் அருந்துயர் களைகேன்
நெஞ்சுறு துயரம் நீங்குக என்றாங்கு
ஓத்துடை அந்தணர் உரைநூற் கிடக்கையில் | 70

தீத்திறம் புரிந்தோள் செய்துயர் நீங்கத்
தானஞ் செய் தவள் தன்றுயர் நீக்கிக்
கானம் போன கணவனைக் கூட்டி
ஒல்காச் செல்வத் துறுபொருள் கொடுத்து
நல்வழிப் படுத்த செல்லாச் செல்வ | 75

பத்தினி யொருத்தி படிற்றுரை எய்த
மற்றவள் கணவற்கு வறியோன் ஒருவன்
அறியாக் கரிபொய்த் தறைந்துணும் பூதத்துக்
கறைகெழு பாசத்துக் கையகப் படலும்
பட்டோன் றவ்வை படுதுயர் கண்டு | 80

கட்டிய பாசத்துக் கடிதுசென் றெய்தி
என்னுயிர் கொண்டீங் கிவனுயிர் தாவென
நன்னெடும் பூதம் நல்கா தாகி
நரக னுயிர்க்கு நல்லுயிர் கொண்டு
பரகதி யிழக்கும் பண்பீங் கில்லை | 85

ஒழிக நின் கருத்தென உயிர்முன் புடைப்ப
அழிதரு முள்ளத் தவளொடும் போந்தவன்
சுற்றத் தோர்க்கும் தொடர்புறு கிளைகட்கும்
பற்றிய கிளைஞரின் பசிப்பிணி யறுத்துப்
பல்லாண்டு புரந்த இல்லோர் செம்மல் | 90

இம்மைச் செய்தன யானறி நல்வினை
உம்மைப் பயன்கொல் ஒருதனி யுழந்தித்
திருத்தகு மாமணிக் கொழுந்துடன் போந்தது
விருத்தகோ பால நீயென வினவக்
கோவலன் கூறுமோர் குறுமகன் தன்னால் | 95

காவல் வேந்தன் கடிநகர் தன்னில்
நாறைங் கூந்தல் நடுங்குதுய ரெய்தக்
கூறைகோட் பட்டுக் கோட்டுமா ஊரவும்
அணித்தகு புரிகுழ லாயிழை தன்னொடும்
பிணிப்பறுத் தோர்தம் பெற்றி யெய்தவும் | 100

மாமலர் வாளி வறுநிலத் தெறிந்து
காமக் கடவுள் கையற் றேங்க
அணிதிகழ் போதி அறவோன் றன்முன்
மணிமேகலையை மாதவி யளிப்பவும்
நனவுபோல நள்ளிருள் யாமத்துக் | 105

கனவு கண்டேன் கடிதீங் குறுமென
அறத்துறை மாக்கட் கல்ல திந்தப்
புறச்சிறை யிருக்கை பொருந்தா தாகலின்
அரைசர் பின்னோர் அகநகர் மருங்கினின்
உரையிற் கொள்வரிங் கொழிகநின் இருப்புக் | 110

காதலி தன்னொடு கதிர்செல் வதன்முன்
மாட மதுரை மாநகர் புகுகென
மாதவத் தாட்டியும் மாமறை முதல்வனும்
கோவலன் றனக்குக் கூறுங் காலை
அறம்புரி நெஞ்சின் அறவோர் பல்கிய | 115

புறஞ்சிறை மூதூர்ப் பூங்கண் இயக்கிக்குப்
பான்மடை கொடுத்துப் பண்பிற் பெயர்வோள்
ஆயர் முதுமகள் மாதரி என்போள்
காவுந்தி ஐயையைக் கண்டடி தொழலும்
ஆகாத் தோம்பி ஆப்பயன் அளிக்கும் | 120

கோவலர் வாழ்க்கையோர் கொடும்பா டில்லை
தீதிலள் முதுமகள் செவ்வியள் அளியள்
மாதரி தன்னுடன் மடந்தையை இருத்துதற்கு
ஏதம் இன்றென எண்ணின ளாகி
மாதரி கேளிம் மடந்தைதன் கணவன் | 125

தாதையைக் கேட்கில் தன்குல வாணர்
அரும்பொருள் பெறுநரின் விருந்தெதிர் கொண்டு
கருந்தடங் கண்ணியொடு கடிமனைப் படுத்துவர்
உடைப்பெருஞ் செல்வர் மனைப்புகு மளவும்
இடைக்குல மடந்தைக் கடைக்கலந் தந்தேன் | 130

மங்கல மடந்தையை நன்னீ ராட்டிச்
செங்கயல் நெடுங்கண் அஞ்சனந் தீட்டித்
தேமென் கூந்தற் சின்மலர் பெய்து
தூமடி உடீஇத் தொல்லோர் சிறப்பின்
ஆயமும் காவலும் ஆயிழை தனக்குத் | 135

தாயும் நீயே யாகித் தாங்கிங்கு
என்னொடு போந்த இளங்கொடி நங்கைதன்
வண்ணச் சீறடி மண்மகள் அறிந்திலள்
கடுங்கதிர் வெம்மையிற் காதலன் றனக்கு
நடுங்குதுய ரெய்தி நாப்புலர வாடித் | 140

தன்துயர்காணாத் தகைசால் பூங்கொடி
இன்துணை மகளிர்க் கின்றியமையாக்
கற்புக் கடம்பூண்ட இத்தெய்வ மல்லது
பொற்புடைத் தெய்வம் யாங்கண் டிலமால்
வானம் பொய்யாது வளம்பிழைப் பறியாது | 145

நீணில வேந்தர் கொற்றம் சிதையாது
பத்தினிப் பெண்டிர் இருந்தநா டென்னும்
அத்தகு நல்லுரை அறியா யோநீ
தவத்தோர் அடக்கலம் தான்சிறி தாயினும்
மிகப்பே ரின்பம் தருமது கேளாய் | 150

காவிரிப் படப்பைப் பட்டினந் தன்னுள்
பூவிரி பிண்டிப் பொதுநீங்கு திருநிழல்
உலக நோன்பிகள் ஒருங்குடன் இட்ட
இலகொளிச் சிலாதல மேலிருந் தருளித்
தருமஞ் சாற்றுஞ் சாரணர் தம்முன் | 155

திருவில் இட்டுத் திகழ்தரு மேனியன்
தாரன் மாலையன் தமனியப் பூணினன்
பாரோர் காணாப் பலர்தொழு படிமையன்
கருவிரற் குரங்கின் கையொரு பாகத்துப்
பெருவிறல் வானவன் வந்துநின் றோனைச் | 160

சாவக ரெல்லாம் சாரணர்த் தொழுதீங்கு
யாதிவன் வரவென இறையோன் கூறும்
எட்டி சாயலன் இருந்தோன் றனது
பட்டினி நோன்பிகள் பலர்புகு மனையிலோர்
மாதவ முதல்வனை மனைப்பெருங் கிழத்தி | 165

ஏதம் நீங்க எதிர்கொள் அமயத்து
ஊர்ச்சிறு குரங்கொன் றொதுங்கிஉள் புக்குப்
பாற்படு மாதவன் பாதம் பொருந்தி
உண்டொழி மிச்சிலும் உகுத்த நீரும்
தண்டா வேட்கையில் தான்சிறி தருந்தி | 170

எதிர்முகம் நோக்கிய இன்பச் செவ்வியை
அதிராக் கொள்கை அறிவனும் நயந்துநின்
மக்களின் ஓம்பு மனைக்கிழத் தீயென
மிக்கோன் கூறிய மெய்மொழி ஓம்பிக்
காதற் குரங்கு கடைநா ளெய்தவும் | 175

தானஞ் செய்வுழி அதற்கொரு கூறு
தீதறு கென்றே செய்தன ளாதலின்
மத்திம நன்னாட்டு வாரணந் தன்னுள்
உத்தர கௌத்தற் கொருமக னாகி
உருவினும் திருவினும் உணர்வினுந் தோன்றிப் | 180

பெருவிறல் தானம் பலவுஞ் செய்தாங்கு
எண்ணால் ஆண்டின் இறந்தபிற் பாடு
விண்ணோர் வடிவம் பெற்றன னாதலின்
பெற்ற செல்வப் பெரும்பய னெல்லாம்
தற்காத் தளித்தோள் தானச் சிறப்பெனப் | 185

பண்டைப் பிறப்பிற் குரங்கின் சிறுகை
கொண்டொரு பாகத்துக் கொள்கையிற் புணர்ந்த
சாயலன் மனைவி தானந் தன்னால்
ஆயினன் இவ்வடிவு அறிமி னோவெனச்
சாவகர்க் கெல்லாம் சாற்றினன் காட்டத் | 190

தேவ குமரன் தோன்றினன் என்றலும்
சாரணர் கூறிய தகைசால் நன்மொழி
ஆரணங் காக அறந்தலைப் பட்டோர்
அன்றப் பதியுள் அருந்தவ மாக்களும்
தன்தெறல் வாழ்க்கைச் சாவக மாக்களும் | 195

இட்ட தானத் தெட்டியும் மனைவியும்
முட்டா இன்பத்து முடிவுல கெய்தினர்
கேட்டனை யாயினித் தோட்டார் குழலியொடு
நீட்டித் திராது நீபோ கென்றே
கவுந்தி கூற உவந்தன ளேத்தி | 200

வளரிள வனமுலை வாங்கமைப் பணைத்தோள்
முளையிள வெண்பல் முதுக்குறை நங்கையொடு
சென்ற ஞாயிற்றுச் செல்சுடர் அமயத்துக்
கன்றுதேர் ஆவின் கனைகுரல் இயம்ப
மறித்தோள் நவியத்து உறிக்கா வாளரொடு | 205

செறிவளை ஆய்ச்சியர் சிலர் புறஞ் சூழ
மிளையும் கிடங்கும் வளைவிற் பொறியும்
கருவிர லூகமும் கல்லுமிழ் கவணும்
பரிவுறு வெந்நெயும் பாகடு குழிசியும்
காய்பொன் உலையும் கல்லிடு கூடையும் | 210

தூண்டிலும் தொடக்கும் ஆண்டலை அடுப்பும்
கவையும் கழுவும் புதையும் புழையும்
ஐயவித் துலாமும் கைபெயர் ஊசியும்
சென்றெறி சிரலும் பன்றியும் பணையும்
எழுவுஞ் சீப்பும் முழுவிறற் கணையமும் | 215

கோலும் குந்தமும் வேலும் பிறவும்
ஞாயிலும் சிறந்து நாட்கொடி நுடங்கும்
வாயில் கழிந்துதன் மனைபுக் கனளால்
கோவலர் மடந்தை கொள்கையிற் புணர்ந்தென்.


## 2.16 கொலைக்களக் காதை

அரும்பெறற் பாவையை அடைக்கலம் பெற்ற
இரும்பே ருவகையின் இடைக்குல மடந்தை
அளைவிலை யுணவின் ஆய்ச்சியர் தம்மொடு
மிளைசூழ் கோவலர் இருக்கை யன்றிப்
பூவ லூட்டிய புனைமாண் பந்தர்க் | 5

காவற் சிற்றிற் கடிமனைப் படுத்துச்
செறிவளை யாய்ச்சியர் சிலருடன் கூடி
நறுமலர்க் கோதையை நாணீ ராட்டிக்
கூடல் மகளிர் கோலங் கொள்ளும்
ஆடகப் பைம்பூ ணருவிலை யழிப்பச் | 10

செய்யாக் கோலமொடு வந்தீர்க் கென்மகள்
ஐயை காணீ ரடித்தொழி லாட்டி
பொன்னிற் பொதிந்தேன் புனைபூங் கோதை
என்னுடன் நங்கையீங் கிருக்கெனத் தொழுது
மாதவத் தாட்டி வழித்துயர் நீக்கி | 15

ஏத மில்லா இடந்தலைப் படுத்தினள்
நோதக வுண்டோ நும்மக னார்க்கினிச்
சாவக நோன்பிக ளடிக ளாதலின்
நாத்தூண் நங்கையொடு நாள்வழிப் படூஉம்
அடிசி லாக்குதற் கமைந்தநற் கலங்கள் | 20

நெடியா தளிமின் நீரெனக் கூற
இடைக்குல மடந்தையர் இயல்பிற் குன்றா
மடைக்கலந் தன்னொடு மாண்புடை மரபிற்
கோளிப் பாகற் கொழுங்கனித் திரள்காய்
வாள்வரிக் கொடுங்காய் மாதுளம் பசுங்காய் | 25

மாவின் கனியொடு வாழைத் தீங்கனி
சாலி யரிசி தம்பாற் பயனொடு
கோல்வளை மாதே கொள்கெனக் கொடுப்ப
மெல்விரல் சிவப்பப் பல்வேறு பசுங்காய்
கொடுவாய்க் குயத்து விடுவாய் செய்யத் | 30

திருமுகம் வியர்த்தது செங்கண் சேந்தன
கரிபுற அட்டில் கண்டனள் பெயர
வையெரி மூட்டிய ஐயை தன்னொடு
கையறி மடைமையிற் காதலற் காக்கித்
தாலப் புல்லின் வால்வெண் தோட்டுக் | 35

கைவன் மகடூஉக் கவின்பெறப் புனைந்த
செய்வினைத் தவிசிற் செல்வன் இருந்தபின்
கடிமல ரங்கையிற் காதல னடிநீர்
சுடுமண் மண்டையில் தொழுதனள் மாற்றி
மண்ணக மடந்தையை மயக்கொழிப் பனள்போல் | 40

தண்ணீர் தௌித்துத் தன்கையால் தடவிக்
குமரி வாழையின் குருத்தகம் விரித்தீங்கு
அமுத முண்க அடிக ளீங்கென
அரசர் பின்னோர்க் கருமறை மருங்கின்
உரிய வெல்லாம் ஒருமுறை கழித்தாங்கு | 45

ஆயர் பாடியின் அசோதைபெற் றெடுத்த
பூவைப் புதுமலர் வண்ணன் கொல்லோ
நல்லமு துண்ணும் நம்பி யீங்குப்
பல்வளைத் தோளியும் பண்டுநங் குலத்துத்
தொழுனை யாற்றினுள் தூமணி வண்ணனை | 50

விழுமந் தீர்த்த விளக்குக் கொல்லென
ஐயையுந் தவ்வையும் விம்மிதம் எய்திக்
கண்கொளா நமக் கிவர் காட்சி யீங்கென
உண்டினி திருந்த உயர்பே ராளற்கு
அம்மென் திரையலோ டடைக்கா யீத்த | 55

மையீ ரோதியை வருகெனப் பொருந்திக்
கல்லதர் அத்தம் கடக்க யாவதும்
வல்லுந கொல்லோ மடந்தைமெல் லடியென
வெம்முனை யருஞ்சுரம் போந்ததற் கிரங்கி
எம்முது குரவர் என்னுற் றனர்கொல் | 60

மாயங் கொல்லோ வல்வினை கொல்லோ
யானுளங் கலங்கி யாவதும் அறியேன்
வறுமொழி யாளரொடு வம்பப் பரத்தரொடு
குறுமொழி கோட்டி நெடுநகை புக்குப்
பொச்சாப் புண்டு பொருளுரை யாளர் | 65

நச்சுக்கொன் றேற்கும் நன்னெறி யுண்டோ
இருமுது குரவ ரேவலும் பிழைத்தேன்
சிறுமுதுக் குறைவிக்குச் சிறுமையுஞ் செய்தேன்
வழுவெனும் பாரேன் மாநகர் மருங்கீண்டு
எழுகென எழுந்தாய் என்செய் தனையென | 70

அறவோர்க் களித்தலும் அந்தண ரோம்பலும்
துறவோர்க் கெதிர்தலும் தொல்லோர் சிறப்பின்
விருந்தெதிர் கோடலும் இழந்த என்னைநும்
பெருமக டன்னொடும் பெரும்பெயர்த் தலைத்தாள்
மன்பெருஞ் சிறப்பின் மாநிதிக் கிழவன் | 75

முந்தை நில்லா முனிவிகந் தனனா
அற்புளஞ் சிறந்தாங் கருண்மொழி அளைஇ
எற்பா ராட்ட யானகத் தொளித்த
நோயும் துன்பமும் நொடிவது போலுமென்
வாயல் முறுவற்கவர் உள்ளகம் வருந்தப் | 80

போற்றா வொழுக்கம் புரிந்தீர் யாவதும்
மாற்றா உள்ள வாழ்க்கையே னாதலின்
ஏற்றெழுந் தனன்யான் என்றவள் கூறக்
குடிமுதற் சுற்றமும் குற்றிளை யோரும்
அடியோர் பாங்கும் ஆயமும் நீங்கி | 85

நாணமும் மடனும் நல்லோ ரேத்தும்
பேணிய கற்பும் பெருந்துணை யாக
என்னொடு போந்தீங் கென்றுயர் களைந்த
பொன்னே கொடியே புனைபூங் கோதாய்
நாணின் பாவாய் நீணில விளக்கே | 90

கற்பின் கொழுந்தே பொற்பின் செல்வி
சீறடிச் சிலம்பி னொன்றுகொண் டியான்போய்
மாறி வருவன் மயங்கா தொழிகெனக்
கருங்கயல் நெடுங்கட் காதலி தன்னை
ஒருங்குடன் தழீஇ உழையோ ரில்லா | 95

ஒருதனி கண்டுதன் உள்ளகம் வெதும்பி
வருபனி கரந்த கண்ண னாகிப்
பல்லான் கோவல ரில்லம் நீங்கி
வல்லா நடையின் மறுகிற் செல்வோன்
இமிலே றெதிர்ந்த திழுக்கென அறியான் | 100

தன்குலம் அறியுந் தகுதியன் றாதலின்
தாதெரு மன்றந் தானுடன் கழிந்து
மாதர் வீதி மறுகிடை நடந்து
பீடிகைத் தெருவிற் பெயர்வோன் ஆங்கண்
கண்ணுள் வினைஞர் கைவினை முற்றிய | 105

நுண்வினைக் கொல்லர் நூற்றுவர் பின்வர
மெய்ப்பை புக்கு விலங்குநடைச் செலவின்
கைக்கோற் கொல்லனைக் கண்டன னாகித்
தென்னவன் பெயரொடு சிறப்புப் பெற்ற
பொன்வினைக் கொல்லன் இவனெனப் பொருந்திக் | 110

காவலன் றேவிக் காவதோர் காற்கணி
நீவிலை யிடுதற் காதி யோவென
அடியேன் அறியே னாயினும் வேந்தர்
முடிமுதற் கலன்கள் சமைப்பேன் யானெனக்
கூற்றத் தூதன் கைதொழு தேத்தப் | 115

போற்றருஞ் சிலம்பின் பொதிவா யவிழ்த்தனன்
மத்தக மணியோடு வயிரம் கட்டிய
பத்திக் கேவணப் பசும்பொற் குடைச்சூற்
சித்திரச் சிலம்பின் செய்வினை யெல்லாம்
பொய்த்தொழிற் கொல்லன் புரிந்துடன் நோக்கிக் | 120

கோப்பெருந் தேவிக் கல்லதை இச்சிலம்பு
யாப்புற வில்லை யெனமுன் போந்து
விறல்மிகு வேந்தற்கு விளம்பியான் வரவென்
சிறுகுடி லங்கண் இருமின் நீரெனக்
கோவலன் சென்றக் குறுமக னிருக்கையோர் | 125

தேவ கோட்டச் சிறையகம் புக்கபின்
கரந்தியான் கொண்ட காலணி ஈங்குப்
பரந்து வௌிப்படா முன்னம் மன்னற்குப்
புலம்பெயர் புதுவனிற் போக்குவன் யானெனக்
கலங்கா வுள்ளம் கரந்தனன் செல்வோன் | 130

கூடன் மகளிர் ஆடல் தோற்றமும்
பாடற் பகுதியும் பண்ணின் பயங்களும்
காவல னுள்ளம் கவர்ந்தன என்றுதன்
ஊட லுள்ளம் உள்கரந் தொளித்துத்
தலைநோய் வருத்தந் தன்மே லிட்டுக் | 135

குலமுதல் தேவி கூடா தேக
மந்திரச் சுற்றம் நீங்கி மன்னவன்
சிந்தரி நெடுங்கட் சிலதியர் தம்மொடு
கோப்பெருந் தேவி கோயில் நோக்கிக்
காப்புடை வாயிற் கடைகாண் அகவையின் | 140

வீழ்ந்தனன் கிடந்து தாழ்ந்துபல ஏத்திக்
கன்னக மின்றியும் கவைக்கோ லின்றியும்
துன்னிய மந்திரந் துணையெனக் கொண்டு
வாயி லாளரை மயக்குதுயி லுறுத்துக்
கோயிற் சிலம்பு கொண்ட கள்வன் | 145

கல்லென் பேரூர்க் காவலர்க் கரந்தென்
சில்லைச் சிறுகுடி லகத்திருந் தோனென
வினைவிளை கால மாதலின் யாவதும்
சினையலர் வேம்பன் தேரான் ஆகி
ஊர்காப் பாளரைக் கூவி ஈங்கென் | 150

தாழ்பூங் கோதை தன்காற் சிலம்பு
கன்றிய கள்வன் கைய தாகில்
கொன்றச் சிலம்பு கொணர்க ஈங்கெனக்
காவலன் ஏவக் கருந்தொழிற் கொல்லனும்
ஏவ லுள்ளத் தெண்ணியது முடித்தெனத் | 155

தீவினை முதிர்வலைச் சென்றுபட் டிருந்த
கோவலன் றன்னைக் குறுகின னாகி
வலம்படு தானை மன்னவன் ஏவச்
சிலம்பு காணிய வந்தோர் இவரெனச்
செய்வினைச் சிலம்பின் செய்தி யெல்லாம் | 160

பொய்வினைக் கொல்லன் புரிந்துடன் காட்ட
இலக்கண முறைமையின் இருந்தோன் ஈங்கிவன்
கொலைப்படு மகனலன் என்றுகூறும்
அருந்திறல் மாக்களை அகநகைத் துரைத்துக்
கருந்தொழிற் கொல்லன் காட்டின னுரைப்போன் | 165

மந்திரம் தெய்வம் மருந்தே நிமித்தம்
தந்திரம் இடனே காலம் கருவியென்று
எட்டுட னன்றே இழுக்குடை மரபிற்
கட்டுண் மாக்கள் துணையெனத் திரிவது
மருந்திற் பட்டீ ராயின் யாவரும் | 170

பெரும்பெயர் மன்னனிற் பெருநவைப் பட்டீர்
மந்திர நாவிடை வழுத்துவ ராயின்
இந்திர குமரரின் யாங்காண் குவமோ
தெய்வத் தோற்றம் தௌிகுவ ராயின்
கையகத் துறுபொருள் காட்டியும் பெயர்குவர் | 175

மருந்தின் நங்கண் மயக்குவ ராயின்
இருந்தோம் பெயரும் இடனுமா ருண்டோ
நிமித்தம் வாய்த்திடி னல்ல தியாவதும்
புகற்கிலா அரும்பொருள் வந்துகைப் புகுதினும்
தந்திர கரணம் எண்ணுவ ராயின் | 180

இந்திரன் மார்பத் தாரமும் எய்துவர்
இவ்விடம் இப்பொருள் கோடற் கிடமெனின்
அவ்விடத் தவரை யார்காண் கிற்பார்
காலங் கருதி அவர்பொருள் கையுறின்
மேலோ ராயினும் விலக்கலு முண்டோ | 185

கருவி கொண்டவர் அரும்பொருள் கையுறின்
இருநில மருங்கின் யார்காண் கிற்பார்
இரவே பகலே என்றிரண் டில்லை
கரவிடங் கேட்பினோர் புகலிட மில்லை
தூதர் கோலத்து வாயிலின் இருந்து | 190

மாதர் கோலத்து வல்லிருட் புக்கு
விளக்கு நிழலில் துளக்கிலன் சென்றாங்கு
இளங்கோ வேந்தன் துளங்கொளி ஆரம்
வெயிலிடு வயிரத்து மின்னின் வாங்கத்
துயில்கண் விழித்தோன் தோளிற் காணான் | 195

உடைவாள் உருவ உறைகை வாங்கி
எறிதொறுஞ் செறித்த இயல்பிற் காற்றான்
மல்லிற் காண மணித்தூண் காட்டிக்
கல்வியிற் பெயர்ந்த கள்வன் றன்னைக்
கண்டோர் உளரெனிற் காட்டும் ஈங்கிவர்க் | 200

குண்டோ வுலகத் தொப்போ ரென்றக்
கருந்தொழிற் கொல்லன் சொல்ல ஆங்கோர்
திருந்துவேற் றடக்கை இளையோன் கூறும்
நிலனகழ் உளியன் நீலத் தானையன்
கலன்நசை வேட்கையிற் கடும்புலி போன்று | 205

மாரி நடுநாள் வல்லிருள் மயக்கத்து
ஊர்மடி கங்குல் ஒருவன் தோன்றக்
கைவாள் உருவஎன் கைவாள் வாங்க
எவ்வாய் மருங்கினும் யானவற் கண்டிலேன்
அரிதிவர் செய்தி அலைக்கும் வேந்தனும் | 210

உரிய தொன் றுரைமின் உறுபடை யீரெனக்
கல்லாக் களிமக னொருவன் கையில்
வெள்வாள் எறிந்தனன் விலங்கூ டறுத்தது
புண்ணுமிழ் குருதி பொழிந்துடன் பரப்ப
மண்ணக மடந்தை வான்றுயர் கூரக் | 215

காவலன் செங்கோல் வளைஇய வீழ்ந்தனன்
கோவலன் பண்டை ஊழ்வினை உருத்தென்.

நேரிசை வெண்பா

நண்ணும் இருவினையும் நண்ணுமின்கள் நல்லறமே
கண்ணகி தன் கேள்வன் காரணத்தான்-மண்ணில்
வளையாத செங்கோல் வளைந்ததே பண்டை
விளைவாகி வந்த வினை.


## 2.17 ஆய்ச்சியர் குரவை

கயலெழுதிய இமயநெற்றியின்
அயலெழுதிய புலியும்வில்லும்
நாவலந்தண் பொழின்மன்னர்
ஏவல்கேட்பப் பாரரசாண்ட
மாலை வெண்குடைப் பாண்டியன் கோயிலில் | 5

காலை முரசங் கனைகுர லியம்புமாகலின்
நெய்ம்முறை நமக்கின் றாமென்று
ஐயைதன் மகளைக் கூஉய்க்
கடைகயிறு மத்துங் கொண்டு
இடைமுதுமகள் வந்துதோன்றுமன்; | 10

உரைப்பாட்டு மடை

குடப்பால் உறையா குவியிமில் ஏற்றின் | 1

மடக்கணீர் சோரும் வருவதொன் றுண்டு;

உறிநறு வெண்ணெய் உருகா உருகும் | 2

மறிதெறித் தாடா வருவதொன் றுண்டு;

நான்முலை யாயம் நடுங்குபு நின்றிரங்கும் | 3

மான்மணி வீழும் வருவதொன் றுண்டு;

கருப்பம்

குடத்துப்பா லுறையாமையும் குவியிமி லேற்றின்
மடக்கண்ணீீர் சோர்தலும் உறியில் வெண்ணெ
யுருகாமையும் மறி முடங்கியாடாமையும் மான்மணி
நிலத்தற்று வீழ்தலும் வருவதோர் துன்பமுண்டென
மகளை நோக்கி மனமயங்காதே மண்ணின்
மாதர்க்கணியாகிய கண்ணகியுந்தான்காண
ஆயர்பாடியில் எருமன்றத்து மாயவனுடன் தம்முன் ஆடிய
வாலசரிதை நாடகங்களில் வேல் நெடுங்கண்
பிஞ்ஞையோ டாடிய குரவை யாடுதும் யாமென்றாள்
கறவை கன்று துயர் நீங்குகவெனவே;

கொளு

காரி கதனஞ்சான் பாய்ந்தானைக் காமுறுமிவ் | 1

வேரி மலர்க் கோதையாள்;

கட்டு

நெற்றிச் செகிலை யடர்த்தாற் குரியவிப் | 2

பொற்றொடி மாதராள் தோள்;

மல்லல் மழவிடை யூர்ந்தாற் குரியளிம் | 3

முல்லையம் பூங்குழல் தான்;

நுண்பொறி வெள்ளை யடர்த்தாற்கே யாகுமிப் | 4

பெண்கொடி மாதர்தன் தோள்;

பொற்பொறி வெள்ளை யடர்த்தார்க்கே யாகுமிந் | 5

நற்கொடி மென்முலை தான்;

வென்றி மழவிடை யூர்ந்தாற் குரியளிக் | 6

கொன்றையம் பூங்குழ லாள்;

தூநிற வெள்ளை அடர்த்தாற் குரியளிப் | 7

பூவைப் புதுமல ராள்;

எடுத்துக் காட்டு

ஆங்கு,
தொழுவிடை ஏறு குறித்து வளர்த்தார்
எழுவரிளங் கோதை யார்
என்றுதன் மகளை நோக்கித்
தொன்றுபடு முறையால் நிறுத்தி
இடைமுது மகளிவர்க்குப்
படைத்துக்கோட் பெயரிடுவாள்
குடமுதல் இடமுறை யாக்குரல் துத்தம்
கைக்கிளை உழைஇளி விளரி தாரமென
விரிதரு பூங்குழல் வேண்டிய பெயரே;

மாயவன் என்றாள் குரலை விறல்வெள்ளை
ஆயவன் என்றாள் இளிதன்னை- ஆய்மகள்
பின்னையாம் என்றாளோர் துத்தத்தை மற்றையார்
முன்னையாம் என்றாள் முறை;

மாயவன் சீருளார் பிஞ்ஞையுந் தாரமும்
வால்வெள்ளை சீரார் உழையும் விளரியும்
கைக்கிளை பிஞ்ஞை இடத்தாள் வலத்துளாள்
முத்தைக்கு நல்விளரி தான்;

அவருள்,
வண்டுழாய் மாலையை மாயவன் மேலிட்டுத்
தண்டாக் குரவைதான் உள்படுவாள்-கொண்டசீர்
வையம் அளந்தான்றன் மார்பின் திருநோக்காப்
பெய்வளைக் கையாள்நம் பின்னைதா னாமென்றே
ஐயென்றா ளாயர் மகள்;

கூத்துள் படுதல்

அவர் தாம்,
செந்நிலை மண்டிலத்தாற் கற்கடகக் கைகோஒத்து
அந்நிலையே யாடற்சீ ராய்ந்துளார்- முன்னைக்
குரற்கொடி தன்கிளையை நோக்கிப் பரப்புற்ற
கொல்லைப் புனத்துக் குருந்தொசித்தாற் பாடுதும்
முல்லைத்தீம் பாணி யென்றாள்;
எனாக்,
குரன்மந்த மாக இளிசம னாக
வரன்முறையே துத்தம் வலியா உரனிலா
மந்தம் விளரி பிடிப்பாள் அவள்நட்பின்
பின்றையைப் பாட்டெடுப் பாள்;

பாட்டு

கன்று குணிலாக் கனியுதிர்த்த மாயவன் | 1

இன்றுநம் ஆனுள் வருமேல் அவன்வாயில்
கொன்றையந் தீங்குழல் கேளாமோ தோழீ;

பாம்பு கயிறாக் கடல்கடைந்த மாயவன் | 2

ஈங்குநம் ஆனுள் வருமேல் அவன்வாயில்
ஆம்பலந் தீங்குழல் கேளாமோ தோழீ;

கொல்லையஞ் சாரற் குருந்தொசித்த மாயவன் | 3

எல்லைநம் ஆனுள் வருமேல் அவன்வாயில்
முல்லையந் தீங்குழல் கேளாமோ தோழீ;
தொழுனைத் துறைவனோ டாடிய பின்னை
அணிநிறம் பாடுகேம் யாம்;

இறுமென் சாயல் நுடங்க நுடங்கி | 1

அறுவை யொளித்தான் வடிவென் கோயாம்
அறுவை யொளித்தான் அயர அயரும்
நறுமென் சாயல் முகமென் கோயாம்;

வஞ்சஞ் செய்தான் தொழுனைப் புனலுள் | 2

நெஞ்சங் கவர்ந்தாள் நிறையென் கோயாம்
நெஞ்சங் கவர்ந்தாள் நிறையும் வளையும்
வஞ்சஞ் செய்தான் வடிவென் கோயாம்;

தையல் கலையும் வளையும் இழந்தே | 3

கையி லொளித்தாள் முகமென் கோயாம்
கையி லொளித்தாள் முகங்கண் டழுங்கி
மைய லுழந்தான் வடிவென் கோயாம்;

ஒன்றன் பகுதி

கதிர்திகிரி யான்மறைத்த கடல்வண்ணன் இடத்துளாள் | 1

மதிபுரையு நறுமேனித் தம்முனோன் வலத்துளாள்
பொதியவிழ் மலர்க்கூந்தற் பிஞ்ஞைசீர் புறங்காப்பார்
முதுமறைதேர் நாரதனார் முந்தைமுறை நரம்புளர்வார்;

மயிலெருத் துறழ்மேனி மாயவன் வலத்துளாள் | 2

பயிலிதழ் மலர்மேனித் தம்முனோன் இடத்துளாள்
கயிலெருத்தம் கோட்டியநம் பின்னைசீர் புறங்காப்பார்
குயிலுவருள் நாரதனார் கொளைபுணர்சீர் நரம்புளர்வார்;

ஆடுநர்ப் புகழ்தல்

மாயவன்றம் முன்னினொடும் வரிவளைக்கைப் பின்னையொடும்
கோவலர்தஞ் சிறுமியர்கள் குழற்கோதை புறஞ்சோர
ஆய்வளைச்சீர்க் கடிபெயர்த்திட் டசொதையார் தொழுதேத்தத்
தாதெருமன் றத்தாடுங் குரவையோ தகவுடைத்தே;

எல்லாநாம்,
புள்ளூர் கடவுளைப் போற்றுதும் போற்றுதும்
உள்வரிப் பாணியொன் றுற்று;

உள்வரி வாழ்த்து

கோவா மலையாரம் கோத்த கடலாரம் | 1

தேவர்கோன் பூணாரம் தென்னர்கோன் மார்பினவே
தேவர்கோன் பூணாரம் பூண்டான் செழுந்துவரைக்
கோகுல மேய்த்துக் குருந்தொசித்தா னென்பரால்;

பொன்னிமயக் கோட்டுப் புலிபொறித்து மண்ணாண்டான் | 2

மன்னன் வளவன் மதிற்புகார் வாழ்வேந்தன்
மன்னன் வளவன் மதிற்புகார் வாழ்வேந்தன்
பொன்னன் திகிரிப் பொருபடையா னென்பரால்;

முந்நீரி னுள்புக்கு மூவாக் கடம்பெறிந்தான் | 3

மன்னர்கோச் சேரன் வளவஞ்சி வாழ்வேந்தன்
மன்னர்கோச் சேரன் வளவஞ்சி வாழ்வேந்தன்
கன்னவில் தோளோச்சிக் கடல்கடைந்தா னென்பரால்;

முன்னிலைப் பரவல்

வடவரையை மத்தாக்கி வாசுகியை நாணாக்கிக் | 1

கடல்வண்ணன் பண்டொருநாள் கடல்வயிறு கலக்கினையே
கலக்கியகை அசோதையார் கடைகயிற்றாற் கட்டுண்கை
மலர்க்கமல உந்தியாய் மாயமோ மருட்கைத்தே;

அறுபொருள் இவனென்றே அமரர்கணந் தொழுதேத்த | 2

உறுபசியொன் றின்றியே உலகடைய உண்டனையே
உண்டவாய் களவினான் உறிவெண்ணெ யுண்டவாய்
வண்டுழாய் மாலையாய் மாயமோ மருட்கைத்தே;

திரண்டமரர் தொழுதேத்தும் திருமால்நின் செங்கமல | 3

இரண்டடியான் மூவுலகும் இருள்தீர நடந்தனையே
நடந்தஅடி பஞ்சவர்க்குத் தூதாக நடந்தஅடி
மடங்கலாய் மாறட்டாய் மாயமோ மருட்கைத்தே;

படர்க்கைப் பரவல்

மூவுலகும் ஈரடியான் முறைநிரம்பா வகைமுடியத் | 1

தாவியசே வடிசேப்பத் தம்பியொடுங் கான்போந்து
சோவரணும் போர்மடியத் தொல்லிலங்கை கட்டழித்த
சேவகன்சீர் கேளாத செவி என்ன செவியே
திருமால்சீர் கேளாத செவி என்ன செவியே;

பெரியவனை மாயவனைப் பேருலக மெல்லாம் | 2

விரிகமல உந்தியுடை விண்ணவனைக் கண்ணும்
திருவடியும் கையும் திருவாயும் செய்ய
கரியவனைக் காணாத கண்ணென்ண கண்ணே
கண்ணிமைத்துக் காண்பார்தம் கண்ணென்ண கண்ணே;

மடந்தாழு நெஞ்சத்துக் கஞ்சனார் வஞ்சம் | 3

கடந்தானை நூற்றுவர்பால் நாற்றிசையும் போற்றப்
படர்ந்தா ரணமுழங்கப் பஞ்சவர்க்குத் தூது
நடந்தானை ஏத்தாத நாவென்ன நாவே
நாராயணா வென்னா நாவென்ன நாவே;

என்றியாம்,
கோத்த குரவையுள் ஏத்திய தெய்வநம்
ஆத்தலைப் பட்ட துயர்தீர்க்க வேத்தர்
மருள வைகல் வைகல் மாறட்டு
வெற்றி விளைப்பது மன்னோ கொற்றத்து
இடிப்படை வானவன் முடித்தலை யுடைத்த
தொடித்தோட் டென்னவன் கடிப்பிகு முரசே.


## 2.18 துன்ப மாலை

ஆங்கு,
ஆயர் முதுமகள் ஆடிய சாயலாள்
பூவும் புகையும் புனைசாந்துங் கண்ணியும்
நீடுநீர் வையை நெடுமா லடியேத்தத்
தூவித் துறைபடியப் போயினாள் மேவிக் | 5

குரவை முடிவிலோர் ஊரரவங் கேட்டு
விரைவொடு வந்தாள் உளள்;
அவள்தான்,
சொல்லாடாள் சொல்லாடாள் நின்றாள்அந் நங்கைக்குச்
சொல்லாடும் சொல்லாடுந் தான்; | 10

எல்லாவோ,
காதலற் காண்கிலேன் கலங்கிநோய் கைம்மிகும்
ஊதுலை தோற்க உயிர்க்கும்என் நெஞ்சன்றே
ஊதுலை தோற்க உயிர்க்கும்என் நெஞ்சாயின்
ஏதிலார் சொன்ன தெவன்வாழி யோதோழீ; | 15

நண்பகற் போதே நடுக்குநோய் கைம்மிகும்
அன்பனைக் காணாது அலவும்என் நெஞ்சன்றே
அன்பனைக் காணாது அலவும்என் நெஞ்சாயின்
மன்பதை சொன்ன தெவன்வாழி யோதோழீ;

தஞ்சமோ தோழீ தலைவன் வரக்காணேன் | 20

வஞ்சமோ உண்டு மயங்கும்என் நெஞ்சன்றே
வஞ்சமோ உண்டு மயங்கும்என் நெஞ்சாயின்
எஞ்சலார் சொன்ன தெவன்வாழி யோதோழீ;

சொன்னது:-
அரைசுறை கோயில் அணியார் ஞெகிழம் | 25

கரையாமல் வாங்கிய கள்வனாம் என்றே
கரையாமல் வாங்கிய கள்வனாம் என்றே
குரைகழல் மாக்கள் கொலைகுறித் தனரே

எனக் கேட்டு,
பொங்கி எழுந்தாள் விழுந்தாள் பொழிகதிர்த் | 30

திங்கள் முகிலொடுஞ் சேண்நிலம் கொண்டெனச்
செங்கண் சிவப்ப அழுதாள்தன் கேள்வனை
எங்கணா என்னா இனைந்தேங்கி மாழ்குவாள்;

இன்புறு தங்கணவர் இடரெரி யகமூழ்கத்
துன்புறு வனநோற்றுத் துயருறு மகளிரைப்போல் | 35

மன்பதை அலர்தூற்ற மன்னவன் தவறிழைப்ப
அன்பனை இழந்தேன்யான் அவலங்கொண் டழிவலோ;

நறைமலி வியன்மார்பின் நண்பனை இழந்தேங்கித்
துறைபல திறமூழ்கித் துயருறு மகளிரைப்போல்
மறனொடு திரியுங்கோல் மன்னவன் தவறிழைப்ப | 40

அறனென்னும் மடவோய்யான் அவலங் கொண்டழிவலோ;

தம்முறு பெருங்கணவன் தழலெரி யகமூழ்கக்
கைம்மைகூர் துறைமூழ்குங் கவலைய மகளிரைப்போல்
செம்மையின் இகந்தகோல் தென்னவன் தவறிழைப்ப
இம்மையும் இசையொரீஇ இனைந்தேங்கி அழிவலோ; | 45

காணிகா,
வாய்வதின் வந்த குரவையின் வந்தீண்டும்
ஆய மடமகளி ரெல்லீருங் கேட்டீமின்
ஆய மடமகளி ரெல்லீருங் கேட்டைக்க
பாய்திரை வேலிப் படுபொருள் நீயறிதி | 50

காய்கதிர்ச் செல்வனே கள்வனோ என்கணவன்
கள்வனோ அல்லன் கருங்கயற்கண் மாதராய்
ஒள்ளெரி உண்ணுமிவ் வூரென்ற தொருகுரல்.


## 2.19 ஊர்சூழ் வரி

என்றனன் வெய்யோன் இலங்கீர் வளைத்தோளி
நின்றிலள் நின்ற சிலம்பொன்று கையேந்தி
முறையில் அரசன்றன் ஊரிருந்து வாழும்
நிறையுடைப் பத்தினிப் பெண்டிர்காள் ஈதொன்று
பட்டேன் படாத துயரம் படுகாலை | 5

உற்றேன் உறாதது உறுவனே ஈதொன்று
கள்வனோ அல்லன் கணவன்என் காற்சிலம்பு
கொள்ளும் விலைப்பொருட்டாற் கொன்றாரே ஈதொன்று
மாதர்த் தகைய மடவார்கண் முன்னரே
காதற் கணவனைக் காண்பனே ஈதொன்று | 10

காதற் கணவனைக் கண்டா லவன்வாயில்
தீதறு நல்லுரை கேட்பனே ஈதொன்று
தீதறு நல்லுரை கேளா தொழிவேனேல்
நோதக்க செய்தாளென் றெள்ளல் இதுவொன்றென்று

அல்லலுற் றாற்றா தழுவாளைக் கண்டேங்கி | 15

மல்லல் மதுரையா ரெல்லாருந் தாமயங்கிக்
களையாத துன்பமிக் காரிகைக்குக் காட்டி
வளையாத செங்கோல் வளைந்த திதுவென்கொல்

மன்னவர் மன்னன் மதிக்குடை வாள்வேந்தன்
தென்னவன் கொற்றம் சிதைந்த திதுவென்கொல் | 20

மண்குளிரச் செய்யும் மறவேல் நெடுந்தகை
தண்குடை வெம்மை விளைத்த திதுவென்கொல்

செம்பொற் சிலம்பொன்று கையேந்தி நம்பொருட்டால்
வம்பப் பெருந்தெய்வம் வந்த திதுவென்கொல்
ஐயரி யுண்கண் அழுதேங்கி யரற்றுவாள் | 25

தெய்வமுற்றாள் போலுந் தகைய ளிதுவென்கொல்

என்பன சொல்லி இனைந்தேங்கி யாற்றவும்
மன்பழி தூற்றுங் குடியதே மாமதுரைக்
கம்பலை மாக்கள் கணவனைத் தாங்காட்டச்
செம்பொற் கொடியனையாள் கண்டாளைத் தான்காணான் | 30

மல்லன்மா ஞாலம் இருளூட்டி மாமலைமேற்
செவ்வென் கதிர்சுருங்கிச் செங்கதிரோன் சென்றொளிப்பப்
புல்லென் மருள்மாலைப் பூங்கொடியாள் பூசலிட
ஒல்லென் ஒலிபடைத்த தூர்;

வண்டார் இருங்குஞ்சி மாலைதன் வார்குழன்மேற் | 35

கொண்டாள் தழீஇக் கொழுநன்பாற் காலைவாய்ப்
புண்தாழ் குருதி புறஞ்சோர மாலைவாய்க்
கண்டாள் அவன்றன்னைக் காணாக் கடுந்துயரம்

என்னுறு துயர்கண்டும் இடருறும் இவள்என்னீர்
பொன்னுறு நறுமேனி பொடியாடிக் கிடப்பதோ | 40

மன்னுறு துயர்செய்த மறவினை யறியாதேற்கு
என்னுறு வினைகாணா இதுவென உரையாரோ

யாருமில் மருள்மாலை இடருறு தமியேன்முன்
தார்மலி மணிமார்பம் தரைமூழ்கிக் கிடப்பதோ
பார்மிகு பழிதூற்றப் பாண்டியன் தவறிழைப்ப | 45

ஈர்வதோர் வினைகாணா இதுவென உரையாரோ

கண்பொழி புனல்சோரும் கடுவினை யுடையேன்முன்
புண்பொழி குருதியிராய்ப் பொடியாடிக் கிடப்பதோ
மன்பதை பழிதூற்ற மன்னவன் தவறிழைப்ப
உண்பதோர் வினைகாணா இதுவென உரையாரோ | 50

பெண்டிரும் உண்டுகொல் பெண்டிரும் உண்டுகொல்
கொண்ட கொழுந ருறுகுறை தாங்குறூஉம்
பெண்டிரும் உண்டுகொல் பெண்டிரும் உண்டுகொல்

சான்றோரும் உண்டுகொல் சான்றோரும் உண்டுகொல்
ஈன்ற குழுவி எடுத்து வளர்க்குறூஉம் | 55

சான்றோரும் உண்டுகொல் சான்றோரும் உண்டுகொல்

தெய்வமும் உண்டுகொல் தெய்வமும் உண்டுகொல்
வைவாளில் தப்பிய மன்னவன் கூடலில்
தெய்வமும் உண்டுகொல் தெய்வமும் உண்டுகொல்

என்றிவை சொல்லி அழுவாள் கணவன்றன் | | 60

பொன்துஞ்சு மார்பம் பொருந்தத் தழீஇக்கொள்ள
நின்றான் எழுந்து நிறைமதி வாள்முகம்
கன்றிய தென்றவள் கண்ணீர்கை யான்மாற்ற
அழுதேங்கி நிலத்தின்வீழ்ந் தாயிழையாள் தன்கணவன்
தொழுதகைய திருந்தடியைத் துணைவளைக்கை யாற்பற்றப் | 65

பழுதொழிந் தெழுந்திருந்தான் பல்லமரர் குழாத்துளான்
எழுதெழில் மலருண்கண் இருந்தைக்க எனப்போனான்
மாயங்கொல் மற்றென்கொல் மருட்டியதோர் தெய்வங்கொல்
போயெங்கு நாடுகேன் பொருளுரையோ இதுவன்று
காய்சினந் தணிந்தன்றிக் கணவனைக் கைகூடேன் | 70

தீவேந்தன் தனைக்கண்டித் திறங்கேட்பல் யானென்றாள்
என்றாள் எழுந்தாள் இடருற்ற தீக்கனா
நின்றாள் நினைந்தாள் நெடுங்கயற்கண் நீர்சோர
நின்றால் நினைந்தாள் நெடுங்கயற்கண் நீர்துடையாச்
சென்றால் அரசன் செழுங்கோயில் வாயில்முன். | 75


## 2.20 வழக்குரை காதை

ஆங்குக்
குடையொடு கோல்வீழ நின்று நடுங்கும்
கடைமணி இன்குரல் காண்பென்காண் எல்லா
திசையிரு நான்கும் அதிர்ந்திடும் அன்றிக்
கதிரை இருள்விழுங்கக் காண்பென்காண் எல்லா | 5

விடுங்கொடி வில்லிர வெம்பகல் வீழும்
கடுங்கதிர் மீனிவை காண்பென்காண் எல்லா

கருப்பம்

செங்கோலும் வெண்குடையும்
செறிநிலத்து மறிந்துவீழ்தரும்
நங்கோன்றன் கொற்றவாயில் | 10

மணிநடுங்க நடுங்குமுள்ளம்
இரவுவில்லிடும் பகல்மீன்விழும்
இருநான்கு திசையும் அதிர்ந்திடும்
வருவதோர் துன்பமுண்டு
மன்னவற் கியாம் உரைத்துமென
ஆடியேந்தினர் கலனேந்தினர்
அவிர்ந்துவிளங்கும் அணியிழையினர்
கோடியேந்தினர் பட்டேந்தினர்
கொழுந்திரையலின் செப்பேந்தினர்
வண்ணமேந்தினர் சுண்ணமேந்தினர் | 15

மான்மதத்தின் சாந்தேந்தினர்
கண்ணியேந்தினர் பிணையலேந்தினர்
கவரியேந்தினர் தூபமேந்தினர்
கூனுங்குறளும் ஊமுங்கூடிய
குறுந்தொழிலிளைஞர் செறிந்துசூழ்தர
நரைவிரைஇய நறுங்கூந்தலர்
உரைவிரைஇய பலர்வாழ்த்திட
ஈண்டுநீர் வையங்காக்கும்
பாண்டியன்பெருந் தேவிவாழ்கென
ஆயமுங் காவலுஞ்சென் றடியீடு பரசியேத்தக் | 20

கோப்பெருந் தேவிசென்றுதன் தீக்கனாத் திறமுரைப்ப
அரிமா னேந்திய அமளிமிசை இருந்தனன்
திருவீழ் மார்பின் தென்னவர் கோவே; இப்பால்,
வாயி லோயே வாயி லோயே
அறிவறை போகிய பொறியறு நெஞ்சத்து | 25

இறைமுறை பிழைத்தோன் வாயி லோயே
இணையரிச் சிலம்பொன் றேந்திய கையள்
கணவனை இழந்தாள் கடையகத் தாளென்று
அறிவிப் பாயே அறிவிப் பாயே; என
வாயிலோன், வாழியெங் கொற்கை வேந்தே வாழி | 30

தென்னம் பொருப்பின் தலைவ வாழி
செழிய வாழி தென்னவ வாழி
பழியொடு படராப் பஞ்வ வாழி
அடர்த்தெழு குருதி யடங்காப் பசுந்துணிப்
பிடர்த்தலைப் பீடம் ஏறிய மடக்கொடி | 35

வெற்றிவேற் றடக்கைக் கொற்றவை அல்லள்
அறுவர்க் கிளைய நங்கை இறைவனை
ஆடல்கண் டருளிய அணங்கு சூருடைக்
கானகம் உகந்த காளி தாருகன்
பேருரங் கிழித்த பெண்ணு மல்லள் | 40

செற்றனள் போலும் செயிர்த்தனள் போலும்
பொற்றொழிற் சிலம்பொன் றேந்திய கையள்
கணவனை இழந்தாள் கடையகத் தாளே
கணவனை இழந்தாள் கடையகத் தாளே; என
வருக மற்றவள் தருக ஈங்கென | 45

வாயில் வந்து கோயில் காட்டக்
கோயில் மன்னனைக் குறுகினள் சென்றுழி
நீர்வார் கண்ணை எம்முன் வந்தோய்
யாரை யோநீ மடக்கொடி யோய்எனத்
தேரா மன்னா செப்புவ துடையேன் | 50

எள்ளறு சிறப்பின் இமையவர் வியப்பப்
புள்ளுறு புன்கண் தீர்த்தோன் அன்றியும்
வாயிற் கடைமணி நடுநா நடுங்க
ஆவின் கடைமணி உகுநீர் நெஞ்சுசுடத் தான்தன்
அரும்பெறற் புதல்வனை ஆழியின் மடித்தோன் | 55

பெரும்பெயர்ப் புகாரென் பதியே அவ்வூர்
ஏசாச் சிறப்பின் இசைவிளங்கு பெருங்குடி
மாசாத்து வாணிகன் மகனை யாகி
வாழ்தல் வேண்டி ஊழ்வினை துரப்பச்
சூழ்கழல் மன்னா நின்னகர்ப் புகுந்தீங்கு | 60

என்காற் சிலம்புபகர்தல் வேண்டி நின்பாற்
கொலைக்களப் பட்ட கோவலன் மனைவி
கண்ணகி யென்பதென் பெயரேயெனப்; பெண்ணணங்கே
கள்வனைக் கோறல் கடுங்கோ லன்று
வெள்வேற் கொற்றங் காண்என ஒள்ளிழை | 65

நற்றிறம் படராக் கொற்கை வேந்தே
என்காற் பொற்சிலம்பு மணியுடை அரியே, எனத்
தேமொழி யுரைத்தது செவ்வை நன்மொழி
யாமுடைச் சிலம்பு முத்துடை அரியே
தருகெனத் தந்து தான்முன் வைப்பக் | 70

கண்ணகி அணிமணிக் காற்சிலம் புடைப்ப
மன்னவன் வாய்முதல் தெறித்தது மணியே, மணி கண்டு
தாழ்ந்த குடையன் தளர்ந்தசெங் கோலன்
பொன்செய் கொல்லன் தன்சொற் கேட்ட
யானோ அரசன் யானே கள்வன் | 75

மன்பதை காக்குந் தென்புலங் காவல்
என்முதற் பிழைத்தது கெடுகவென் ஆயுளென
மன்னவன் மயங்கிவீழ்ந் தனனே தென்னவன்
கோப்பெருந் தேவி குலைந்தனள் நடுங்கிக்
கணவனை இழந்தோர்க்குக் காட்டுவ தில்லென்று | 80

இணையடி தொழுதுவீழ்ந் தனளே மடமொழி.

வெண்பா

அல்லவை செய்தார்க் கறங்கூற்ற மாமென்னும் | 1

பல்லவையோர் சொல்லும் பழுதன்றே--பொல்லா
வடுவினையே செய்த வயவேந்தன் றேவி
கடுவினையேன் செய்வதூஉங் காண்.

காவி யுகுநீருங் கையில் தனிச்சிலம்பும் | 2

ஆவி குடிபோன அவ்வடிவும்--பாவியேன்
காடெல்லாஞ் சூழ்ந்த கருங்குழலுங் கண்டஞ்சிக்
கூடலான் கூடாயி னான்.

மெய்யிற் பொடியும் விரித்த கருங்குழலும் | 3

கையில் தனிச்சிலம்பும் கண்ணீரும்--வையைக்கோன்
கண்டளவே தோற்றான்அக் காரிகைதன் சொற்செவியில்
உண்டளவே தோற்றான் உயிர்.


## 2.21 வஞ்சின மாலை

கோவேந்தன் தேவி கொடுவினை யாட்டியேன்
யாவுந் தெரியா இயல்பினே னாயினும்
முற்பகற் செய்தான் பிறன்கேடு தன்கேடு
பிற்பகற் காண்குறூஉம் பெற்றியகாண் நற்பகலே
வன்னி மரமும் மடைப்பளியுஞ் சான்றாக | 5

முன்னிறுத்திக் காட்டிய மொய்குழ லாள் பொன்னிக்
கரையின் மணற்பாவை நின்கணவ னாமென்று
உரைசெய்த மாதரொடும் போகாள் திரைவந்து
அழியாது சூழ்போக வாங்குந்தி நின்ற
வரியா ரகலல்குல் மாதர் உரைசான்ற | 10

மன்னன் கரிகால் வளவன்மகள் வஞ்சிக்கோன்
தன்னைப் புனல்கொள்ளத் தான்புனலின் பின்சென்று
கல்நவில் தோளாயோ வென்னக் கடல்வந்து
முன்னிறுத்திக் காட்ட அவனைத் தழீஇக் கொண்டு
பொன்னங் கொடிபோலப் போதந்தாள் மன்னி | 15

மணல்மலி பூங்கானல் வருகலன்கள் நோக்கிக்
கணவன்வரக் கல்லுருவம் நீத்தாள் இணையாய
மாற்றாள் குழவிவிழத் தன்குழவி யுங்கிணற்று
வீழ்த்தேற்றுக் கொண்டெடுத்த வேற்கண்ணாள் வேற்றொருவன்
நீள்நோக்கங் கண்டு நிறைமதி வாள்முகத்தைத் | 20

தானோர் குரக்குமுக மாகென்று போன
கொழுநன் வரவே குரக்குமுக நீத்த
பழுமணி அல்குற்பூம் பாவை விழுமிய
பெண்ணறி வென்பது பேதைமைத்தே என்றுரைத்த
நுண்ணறிவி னோர்நோக்கம் நோக்காதே எண்ணிலேன் | 25

வண்டல் அயர்விடத் தியானோர் மகள்பெற்றால்
ஒண்டொடி நீயோர் மகற்பெறில் கொண்ட
கொழுநன் அவளுக்கென் றியானுரைத்த மாற்றம்
கெழுமி அவளுரைப்பக் கேட்ட விழுமத்தால்
சிந்தைநோய் கூருந் திருவிலேற் கென்றெடுத்துத் | 30

தந்தைக்குத் தாயுரைப்பக் கேட்டாளாய் முந்தியோர்
கோடிக் கலிங்கம் உடுத்துக் குழல்கட்டி
நீடித் தலையை வணங்கித் தலைசுமந்த
ஆடகப்பூம் பாவை அவள்போல்வார் நீடிய
மட்டார் குழலார் பிறந்த பதிப்பிறந்தேன் | 35

பட்டாங் கியானுமோர் பத்தினியே யாமாகில்
ஒட்டே னரசோ டொழிப்பேன் மதுரையுமென்
பட்டிமையுங் காண்குறுவாய் நீயென்னா விட்டகலா
நான்மாடக் கூடல் மகளிரு மைந்தரும்
வானக் கடவளரும் மாதவருங் கேட்டீமின் | 40

யானமர் காதலன் தன்னைத் தவறிழைத்த
கோநகர் சீறினேன் குற்றமிலேன் யானென்று
இடமுலை கையால் திருகி மதுரை
வலமுறை மும்முறை வாரா அலமந்து
மட்டார் மறுகின் மணிமுலையை வட்டித்து | 45

விட்டா ளெறிந்தாள் விளங்கிழையாள் வட்டித்த
நீல நிறத்துத் திரிசெக்கர் வார்சடைப்
பால்புரை வெள்ளெயிற்றுப் பார்ப்பனக் கோலத்து
மாலை எரியங்கி வானவன் தான்தோன்றி
மாபத் தினிநின்னை மாணப் பிழைத்தநாள் | 50

பாயெரி இந்தப் பதியூட்டப் பண்டேயோர்
ஏவ லுடையேனா லியார்பிழைப்பா ரீங்கென்னப்
பார்ப்பார் அறவோர் பசுப்பத் தினிப்பெண்டிர்
மூத்தோர் குழவி யெனுமிவரைக் கைவிட்டுத்
தீத்திறத்தார் பக்கமே சேர்கென்று காய்த்திய | 55

பொற்றொடி ஏவப் புகையழல் மண்டிற்றே
நற்றேரான் கூடல் நகர்.

வெண்பா

பொற்பு வழுதியுந்தன் பூவையரும் மாளிகையும்
விற்பொலியுஞ் சேனையுமா வேழமுங்--கற்புண்ணத்
தீத்தரு வெங்கூடற் றெய்வக் கடவுளரும்
மாத்துவத் தான்மறைந்தார் மற்று.


## 2.22 அழற்படு காதை

ஏவல் தெய்வத் தெரிமுகம் திறந்தது
காவல் தெய்வங் கடைமுகம் அடைத்தன
அரைசர் பெருமான் அடுபோர்ச் செழியன்
வளைகோல் இழுக்கத் துயிராணி கொடுத்தாங்கு
இருநில மடந்தைக்குச் செங்கோல் காட்டப் | 5

புரைதீர் கற்பின் தேவி தன்னுடன்
அரைசு கட்டிலில் துஞ்சியது அறியாது
ஆசான் பெருங்கணி அறக்களத்து அந்தணர்
காவிதி மந்திரக் கணக்கர் தம்மொடு
கோயில் மாக்களும் குறுந்தொடி மகளிரும் | 10

ஓவியச் சுற்றத் துரையவிந் திருப்பக்
காழோர் வாதுவர் கடுந்தே ரூருநர்
வாய்வாள் மறவர் மயங்கினர் மலிந்து
கோமகன் கோயிற் கொற்ற வாயில்
தீமுகங் கண்டு தாமிடை கொள்ள | 15

நித்திலப் பைம்பூண் நிலாத்திகழ் அவிரொளித்
தண்கதிர் மதியத் தன்ன மேனியன்
ஒண்கதிர் நித்திலம் பூணொடு புனைந்து
வெண்ணிறத் தாமரை அறுகை நந்தியென்று
இன்னவை முடித்த நன்னிறச் சென்னியன் | 20

நுரையென விரிந்த நுண்பூங் கலிங்கம்
புலரா துடுத்த உடையினன் மலரா
வட்டிகை இளம்பொரி வன்னிகைச் சந்தனம்
கொட்டமோ டரைத்துக் கொண்ட மார்பினன்
தேனும் பாலும் கட்டியும் பெட்பச் | 25

சேர்வன பெறூஉந் தீம்புகை மடையினன்
தீர்த்தக் கரையும் தேவர் கோட்டமும்
ஓத்தின் சாலையும் ஒருங்குடன் நின்று
பிற்பகற் பொழுதிற் பேணினன் ஊர்வோன்
நன்பகல் வரவடி யூன்றிய காலினன் | 30

விரிகுடை தண்டே குண்டிகை காட்டம்
பிரியாத் தருப்பை பிடித்த கையினன்
நாவினும் மார்பினும் நவின்ற நூலினன்
முத்தீ வாழ்க்கை முறைமையின் வழாஅ
வேத முதல்வன் வேள்விக் கருவியோடு | 35

ஆதிப் பூதத்து அதிபதிக் கடவுளும்
வென்றி வெங்கதிர் புரையும் மேனியன்
குன்றா மணிபுனை பூணினன் பூணொடு
முடிமுதற் கலன்கள் பூண்டனன் முடியொடு
சண்பகம் கருவிளை செங்கூ தாளம் | 40

தண்கமழ் பூநீர்ச் சாதியோடு இனையவை
கட்டும் கண்ணியும் தொடுத்த மாலையும்
ஒட்டிய திரணையோடு ஒசிந்த பூவினன்
அங்குலி கையறிந்து அஞ்சுமகன் விரித்த
குங்கும வருணங் கொண்ட மார்பினன் | 45

பொங்கொளி யரத்தப் பூம்பட் டுடையினன்
முகிழ்த்தகைச்
சாலி அயினி பொற்கலத் தேந்தி
ஏலு நற்சுவை இயல்புளிக் கொணர்ந்து
வெம்மையிற் கொள்ளும் மடையினன் செம்மையில் | 50

பவளச் செஞ்சுடர் திகழொளி மேனியன்
ஆழ்கடல் ஞால மாள்வோன் தன்னின்
முரைசொடு வெண்குடை கவரி நெடுங்கொடி
உரைசா லங்குசம் வடிவேல் வடிகயிறு
எனவிவை பிடித்த கையின னாகி | 55

எண்ணருஞ் சிறப்பின் மன்னரை யோட்டி
மன்ணகம் கொண்டு செங்கோல் ஓச்சிக்
கொடுந்தொழில் கடிந்து கொற்றங் கொண்டு
நடும்புகழ் வளர்த்து நானிலம் புரக்கும்
உரைசால் சிறப்பின் நெடியோன் அன்ன | 60

அரைச பூதத்து அருந்திறற் கடவுளும்
செந்நிறப் பசும்பொன் புரையும் மேனியன்
மன்னிய சிறப்பின் மறவேல் மன்னவர்
அரைசுமுடி யொழிய அமைத்த பூணினன்
வாணிக மரபின் நீள்நிலம் ஓம்பி | 65

நாஞ்சிலும் துலாமும் ஏந்திய கையினன்
உரைசால் பொன்னிறங் கொண்ட உடையினன்
வெட்சி தாழை கட்கமழ் ஆம்பல்
சேட னெய்தல் பூளை மருதம்
கூட முடித்த சென்னியன் நீடொளிப் | 70

பொன்னென விரிந்த நன்னிறச் சாந்தம்
தன்னொடு புனைந்த மின்னிற மார்பினன்
கொள்ளும் பயறும் துவரையும் உழுந்தும்
நன்னியம் பலவும் நயந்துடன் அளைஇக்
கொள்ளெனக் கொள்ளும் மடையினன் புடைதரு | 75

நெல்லுடைக் களனே புள்ளுடைக் கழனி
வாணிகப் பீடிகை நீள்நிழற் காஞ்சிப்
பாணிகைக் கொண்டு முற்பகற் பொழுதில்
உள்மகிழ்ந் துண்ணு வோனே அவனே
நாஞ்சிலம் படையும் வாய்ந்துறை துலாமுஞ் | 80

சூழொளித் தாலு மியாழும் ஏந்தி
விலைந்துபத மிகுந்து விருந்துபதம் தந்து
மலையவும் கடலவு மரும்பலம் கொணர்ந்து
விலைய வாக வேண்டுநர்க் களித்தாங்கு
உழவுதொழி லுதவும் பழுதில் வாழ்க்கைக் | 85

கிழவன் என்போன் கிளரொளிச் சென்னியின்
இளம்பிறை சூடிய இறையவன் வடிவினோர்
விளங்கொளிப் பூத வியன்பெருங் கடவுளும்
கருவிளை புரையு மேனிய னரியொடு
வெள்ளி புனைந்த பூணினன் தெள்ளொளிக் | 90

காழகம் செறிந்த உடையினன் காழகில்
சாந்து புலர்ந்தகன்ற மார்பினன் ஏந்திய
கோட்டினும் கொடியினும் நீரினும் நிலத்தினும்
காட்டிய பூவிற் கலந்த பித்தையன்
கம்மியர் செய்வினைக் கலப்பை ஏந்திச் | 95

செம்மையின் வரூஉஞ் சிறப்புப் பொருந்தி
மண்ணுறு திருமணி புரையு மேனியன்
ஒண்ணிறக் காழகஞ் சேர்ந்த உடையினன்
ஆடற் கமைந்த அவற்றொடு பொருந்திப்
பாடற் கமைந்த பலதுறை போகிக் | 100

கலிகெழு கூடற் பலிபெறு பூதத்
தலைவ னென்போன் தானுந் தோன்றிக்
கோமுறை பிழைத்த நாளி லிந்நகர்
தீமுறை உண்பதோர் திறனுண் டென்ப
தாமுறை யாக அறிந்தன மாதலின் | 105

யாமுறை போவ தியல்பன் றோவெனக்
கொங்கை குறித்த கொற்ற நங்கைமுன்
நாற்பாற் பூதமும் பாற்பாற் பெயரக்
கூல மறுகும் கொடித்தேர் வீதியும்
பால்வேறு தெரிந்த நால்வேறு தெருவும் | 110

உரக்குரங்கு உயர்த்த ஒண்சிலை உரவோன்
காவெரி யூட்டிய நாள்போற் கலங்க
அறவோர் மருங்கின் அழற்கொடி விடாது
மறவோர் சேரி மயங்கெரி மண்டக்
கறவையும் கன்றும் கனலெரி சேரா | 115

அறவை யாயர் அகன்றெரு அடைந்தன
மறவெங் களிறும் மடப்பிடி நிரைகளும்
விரைபரிக் குதிரையும் புறமதிற் பெயர்ந்தன
சாந்தந் தோய்ந்த ஏந்திள வனமுலை
மைத்தடங் கண்ணார் மைந்தர் தம்முடன் | 120

செப்புவா யவிழ்ந்த தேம்பொதி நறுவிரை
நறுமல ரவிழ்ந்த நாறிரு முச்சித்
துறுமலர்ப் பிணையல் சொரிந்த பூந்துகள்
குங்குமம் எழுதிய கொங்கை முன்றில்
பைங்கா ழாரம் பரிந்தன பரந்த | 125

தூமென் சேக்கைத் துனிப்பதம் பாராக்
காமக் கள்ளாட் டடங்கினர் மயங்கத்
திதலை அல்குல் தேங்கமழ் குழலியர்
குதலைச் செவ்வாய்க் குறுநடைப் புதல்வரொடு
பஞ்சியா ரமளியில் துஞ்சுதுயில் எடுப்பி | 130

வால்நரைக் கூந்தல் மகளிரொடு போத
வருவிருந் தோம்பி மனையற முட்டாப்
பெருமனைக் கிழத்தியர் பெருமகிழ் வெய்தி
இலங்குபூண் மார்பிற் கணவனை இழந்து
சிலம்பின் வென்ற சேயிழை நங்கை | 135

கொங்கைப் பூசல் கொடிதோ வன்றெனப்
பொங்கெரி வானவன் தொழுதனர் ஏத்தினர்
எண்ணான் கிரட்டி இருங்கலை பயின்ற
பண்ணியல் மடந்தையர் பயங்கெழு வீதித்
தண்ணுமை முழவம் தாழ்தரு தீங்குழல் | 140

பண்ணுக்கிளை பயிரும் பண்ணியாழ்ப் பாணியொடு
நாடக மடந்தைய ராடரங் கிழந்தாங்கு
எந்நாட் டாள்கொல் யார்மகள் கொல்லோ
இந்நாட் டிவ்வூர் இறைவனை யிழந்து
தேரா மன்னனைச் சிலம்பின் வென்றிவ் | 145

ஊர்தீ யூட்டிய ஒருமக ளென்ன
அந்தி விழவும் ஆரண ஓதையும்
செந்தீ வேட்டலுந் தெய்வம் பரவலும்
மனைவிளக் குறுத்தலும் மாலை அயர்தலும்
வழங்குகுரன் முரசமு மடிந்த மாநகர்க் | 150

காதலற் கெடுத்த நோயொ டுளங்கனன்று
ஊதுலைக் குருகின் உயிர்த்தன ளுயிர்த்து
மறுகிடை மறுகுங் கவலையிற் கவலும்
இயங்கலும் இயங்கும் மயங்கலும் மயங்கும்
ஆரஞ ருற்ற வீரபத் தினிமுன் | 155

கொந்தழல் வெம்மைக் கூரெரி பொறாஅள்
வந்து தோன்றினள் மதுராபதியென்.

வெண்பா

மாமகளும் நாமகளும் மாமயிடற் செற்றுகந்த
கோமகளும் தாம்படைத்த கொற்றத்தாள்- நாம
முதிரா முலைகுறைத்தாள் முன்னரே வந்தாள் | 160

மதுரா பதியென்னு மாது.
[இக்காதையின் பாடல் வரிகள்
17 முதல் 33 வரையும்

37 முதல் 50 வரையும்

67 முதல் 84 வரையும்

89 முதல் 96 வரையும்

111 ஆம் வரியும்

பிற்கால இடைச்சேர்க்கையென உரையாசிரியர் பலரும் கருதுவர்.]


## 2.23 கட்டுரை காதை

சடையும் பிறையுந் தாழ்ந்த சென்னிக்
குவளை உண்கண் தவளவாள் முகத்தி
கடையெயிறு அரும்பிய பவளச்செவ் வாய்த்தி
இடைநிலா விரிந்த நித்தில நகைத்தி
இடமருங் கிருண்ட நீல மாயினும் | 5

வலமருங்கு பொன்னிறம் புரையு மேனியள்
இடக்கை பொலம்பூந் தாமரை யேந்தினும்
வலக்கை அம்சுடர்க் கொடுவாள் பிடித்தோள்
வலக்கால் புனைகழல் கட்டினும் இடக்கால்
தனிச்சிலம்பு அரற்றும் தகைமையள் பனித்துறைக் | 10

கொற்கைக் கொண்கன் குமரித் துறைவன்
பொற்கோட்டு வரம்பன் பொதியிற் பொருப்பன்
குலமுதற் கிழத்தி ஆதலின் அலமந்து
ஒருமுலை குறைத்த திருமா பத்தினி
அலமரு திருமுகத் தாயிழை நங்கைதன் | 15

முன்னிலை ஈயாள் பின்னிலைத் தோன்றிக்
கேட்டிசின் வாழி நங்கையென் குறையென
வாட்டிய திருமுகம் வலவயிற் கோட்டி
யாரைநீ யென்பின் வருவோய் என்னுடை
ஆரஞ ரெவ்வ மறிதியோவென | 20

ஆரஞ ரெவ்வ மறிந்தேன் அணிஇழாஅய்
மாபெருங் கூடல் மதுரா பதியென்பேன்
கட்டுரை யாட்டியேன் யானின் கணவற்குப்
பட்ட கவற்சியேன் பைந்தொடி கேட்டி
பெருந்தகைப் பெண்ணொன்று கேளாயென் நெஞ்சம் | 25

வருந்திப் புலம்புறு நோய்
தோழீநீ ஈதொன்று கேட்டியென் கோமகற்கு
ஊழ்வினை வந்தக் கடை
மாதராய் ஈதொன்று கேளுன் கணவற்குத்
தீதுற வந்த வினை; காதின் | 30

மறைநா வோசை யல்ல தியாவதும்
மணிநா வோசை கேட்டது மிலனே
அடிதொழு திறைஞ்சா மன்ன ரல்லது
குடிபழி தூற்றுங் கோலனு மல்லன்
இன்னுங் கேட்டி நன்னுதல் மடந்தையர் | 35

மடங்கெழு நோக்கின் மதமுகந் திறப்புண்டு
இடங்கழி நெஞ்சத்து இளமை யானை
கல்விப் பாகன் கையகப் படாஅது
ஒல்கா உள்ளத் தோடு மாயினும்
ஒழுக்கொடு புணர்ந்தவிவ் விழுக்குடிப் பிறந்தோர்க்கு | 40

இழுக்கந் தாராது இதுவுங் கேட்டி
உதவா வாழ்க்கைக் கீரந்தை மனைவி
புதவக் கதவம் புடைத்தனன் ஒருநாள்
அரைச வேலி யல்ல தியாவதும்
புரைதீர் வேலி இல்லென மொழிந்து | 45

மன்றத் திருத்திச் சென்றீ ரவ்வழி
இன்றவ் வேலி காவா தோவெனச்
செவிச்சூட் டாணியிற் புகையழல் பொத்தி
நெஞ்சஞ் சுடுதலின் அஞ்சி நடுக்குற்று
வச்சிரத் தடக்கை அமரர் கோமான் | 50

உச்சிப் பொன்முடி ஒளிவளை உடைத்தகை
குறைத்த செங்கோல் குறையாக் கொற்றத்து
இறைக்குடிப் பிறந்தோர்க்கு இழுக்க மின்மை
இன்னுங் கேட்டி நன்வா யாகுதல்
பெருஞ்சோறு பயந்த திருந்துவேல் தடக்கை | 55

திருநிலை பெற்ற பெருநா ளிருக்கை
அறனறி செங்கோல் மறநெறி நெடுவாள்
புறவுநிறை புக்கோன் கறவைமுறை செய்தோன்
பூம்புனற் பழனப் புகார்நகர் வேந்தன்
தாங்கா விளையுள் நன்னா டதனுள் | 60

வலவைப் பார்ப்பான் பராசர னென்போன்
குலவுவேற் சேரன் கொடைத்திறங் கேட்டு
வண்டமிழ் மறையோற்கு வானுறை கொடுத்த
திண்டிறல் நெடுவேற் சேரலற் காண்கெனக்
காடும் நாடும் ஊரும் போகி | 65

நீடுநிலை மலயம் பிற்படச் சென்றாங்கு
ஒன்றுபுரி கொள்கை இருபிறப் பாளர்
முத்தீச் செல்வத்து நான்மறை முற்றி
ஐம்பெரு வேள்வியுஞ் செய்தொழில் ஓம்பும்
அறுதொழி லந்தணர் பெறுமுறை வகுக்க | 70

நாவலங் கொண்டு நண்ணா ரோட்டிப்
பார்ப்பன வாகை சூடி ஏற்புற
நன்கலங் கொண்டு தன்பதிப் பெயர்வோன்
செங்கோல் தென்னன் திருந்துதொழில் மறையவர்
தங்கா லென்ப தூரே அவ்வூர்ப் | 75

பாசிலை பொதுளிய போதி மன்றத்துத்
தண்டே குண்டிகை வெண்குடை காட்டம்
பண்டச் சிறுபொதி பாதக் காப்பொடு
களைந்தனன் இருப்போன் காவல் வெண்குடை
விளைந்துமுதிர் கொற்றத்து விறலோன் வாழி | 80

கடற்கடம் பெறிந்த காவலன் வாழி
விடர்ச்சிலை பொறித்த வேந்தன் வாழி
பூந்தண் பொருநைப் பொறையன் வாழி
மாந்தரஞ் சேரல் மன்னவன் வாழ்கெனக்
குழலும் குடுமியும் மழலைச் செவ்வாய்த் | 85

தளர்நடை யாயத்துத் தமர்முதல் நீங்கி
விளையாடு சிறாஅ ரெல்லாஞ் சூழ்தரக்
குண்டப் பார்ப்பீ ரென்னோ டோதியென்
பண்டச் சிறுபொதி கொண்டுபோ மின்னெனச்
சீர்த்தகு சிறப்பின் வார்த்திகன் புதல்வன் | 90

ஆலமர் செல்வன் பெயர்கொண்டு வளர்ந்தோன்
பால்நாறு செவ்வாய்ப் படியோர் முன்னர்த்
தளர்நா வாயினும் மறைவிளி வழாஅது
உளமலி உவகையோ டொப்ப வோதத்
தக்கிணன் தன்னை மிக்கோன் வியந்து | 95

முத்தப் பூணூல் அத்தகு புனைகலம்
கடகம் தோட்டொடு கையுறை ஈத்துத்
தன்பதிப் பெயர்ந்தன னாக நன்கலன்
புனைபவும் பூண்பவும் பொறாஅ ராகி
வார்த்திகன் தன்னைக் காத்தன ரோம்பிப் | 100

கோத்தொழி லிளையவர் கோமுறை அன்றிப்
படுபொருள் வௌவிய பார்ப்பா னிவனென
இடுசிறைக் கோட்டத் திட்டன ராக
வார்த்திகன் மனைவி கார்த்திகை என்போள்
அலந்தனள் ஏங்கி அழுதனள் நிலத்தில் | 105

புலந்தனள் புரண்டனள் பொங்கினள் அதுகண்டு
மையறு சிறப்பின் ஐயை கோயில்
செய்வினைக் கதவந் திறவா தாகலின்
திறவா தடைத்த திண்ணிலைக் கதவம்
மறவேல் மன்னவன் கேட்டனன் மயங்கிக் | 110

கொடுங்கோ லுண்டுகொல் கொற்றவைக் குற்ற
இடும்பை யாவதும் அறிந்தீ மின்னென
ஏவ லிளையவர் காவலற் றொழுது
வார்த்திகற் கொணர்ந்த வாய்மொழி யுரைப்ப
நீர்த்தன் றிதுவென நெடுமொழி கூறி | 115

அறியா மாக்களின் முறைநிலை திரிந்தவென்
இறைமுறை பிழைத்தது பொறுத்தல்நுங் கடனெனத்
தடம்புனற் கழனித் தங்கால் தன்னுடன்
மடங்கா விளையுள் வயலூர் நல்கிக்
கார்த்திகை கணவன் வார்த்திகன் முன்னர் | 120

இருநில மடந்தைக்குத் திருமார்பு நல்கியவள்
தணியா வேட்கையுஞ் சிறிதுதணித் தனனே
நிலைகெழு கூடல் நீள்நெடு மறுகின்
மலைபுரை மாடம் எங்கணும் கேட்பக்
கலையமர் செல்வி கதவந் திறந்தது | 125

சிறைப்படு கோட்டஞ் சீமின் யாவதுங்
கறைப்படு மாக்கள் கறைவீடு செய்ம்மின்
இடுபொரு ளாயினும் படுபொரு ளாயினும்
உற்றவர்க் குறுதி பெற்றவர்க் காமென
யானை யெருத்தத்து அணிமுரசு இரீஇக் | 130

கோன்முறை யறைந்த கொற்ற வேந்தன்
தான்முறை பிழைத்த தகுதியுங் கேள்நீ
ஆடித் திங்கள் பேரிருட் பக்கத்து
அழல்சேர் குட்டத் தட்டமி ஞான்று
வெள்ளி வாரத்து ஒள்ளெரி யுண்ண | 135

உரைசால் மதுரையோடு அரைசுகே டுறுமெனும்
உரையு முண்டே நிரைதொடி யோயே
கடிபொழி லுடுத்த கலிங்கநன் னாட்டு
வடிவேல் தடக்கை வசுவுங் குமரனும்
தீம்புனற் பழனச் சிங்க புரத்தினும் | 140

காம்பெழு கானக் கபில புரத்தினும்
அரைசாள் செல்வத்து நிரைதார் வேந்தர்
வீயாத் திருவின் விழுக்குடிப் பிறந்த
தாய வேந்தர் தம்முள் பகையுற
இருமுக் காவதத் திடைநிலத் தியாங்கணுஞ் | 145

செருவல் வென்றியிற் செல்வோ ரின்மையின்
அரும்பொருள் வேட்கையிற் பெருங்கலன் சுமந்து
கரந்துறை மாக்களிற் காதலி தன்னொடு
சிங்கா வண்புகழ்ச் சிங்க புரத்தினோர்
அங்கா டிப்பட் டருங்கலன் பகரும் | 150

சங்கமன் என்னும் வாணிகன் தன்னை
முந்தைப் பிறப்பிற் பைந்தொடி கணவன்
வெந்திறல் வேந்தற்குக் கோத்தொழில் செய்வோன்
பரத னென்னும் பெயரனக் கோவலன்
விரத நீங்கிய வெறுப்பின னாதலின் | 155

ஒற்றன் இவனெனப் பற்றினன் கொண்டு
வெற்றிவேல் மன்னற்குக் காட்டிக் கொல்வுழிக்
கொலைக்களப் பட்ட சங்கமன் மனைவி
நிலைக்களங் காணாள் நீலி என்போள்
அரசர் முறையோ பரதர் முறையோ | 160

ஊரீர் முறையோ சேரியீர் முறையோவென
மன்றினும் மறுகினும் சென்றனள் பூசலிட்டு
எழுநா ளிரட்டி எல்லை சென்றபின்
தொழுநா ளிதுவெனத் தோன்ற வாழ்த்தி
மலைத்தலை யேறியோர் மால்விசும் பேணியில் | 165

கொலைத்தலை மகனைக் கூடுபு நின்றோள்
எம்முறு துயரம் செய்தோ ரியாவதும்
தம்முறு துயரமிற் றாகுக வென்றே
விழுவோ ளிட்ட வழுவில் சாபம்
பட்டனி ராதலிற் கட்டுரை கேள்நீ | 170

உம்மை வினைவந் துருத்த காலைச்
செம்மையி லோர்க்குச் செய்தவ முதவாது
வாரொலி கூந்தல்நின் மணமகன் தன்னை
ஈரேழ் நாளகத் தெல்லை நீங்கி
வானோர் தங்கள் வடிவின் அல்லதை | 175

ஈனோர் வடிவிற் காண்டல் இல்லென
மதுரைமா தெய்வம் மாபத் தினிக்கு
விதிமுறை சொல்லி அழல்வீடு கொண்டபின்
கருத்துறு கணவற் கண்டபின் அல்லது
இருத்தலும் இல்லேன் நிற்றலும் இலனெனக் | 180

கொற்றவை வாயிற் பொற்றொடி தகர்த்துக்
கீழ்த்திசை வாயிற் கணவனொடு புகுந்தேன்
மேற்றிசை வாயில் வறியேன் பெயர்கென
இரவும் பகலும் மயங்கினள் கையற்று
உரவுநீர் வையை ஒருகரைக் கொண்டாங்கு | 185

அவல என்னாள் அவலித்து இழிதலின்
மிசைய என்னாள் மிசைவைத் தேறலிற்
கடல்வயிறு கிழித்து மலைநெஞ்சு பிளந்தாங்கு
அவுணரைக் கடந்த சுடரிலை நெடுவேல்
நெடுவேள் குன்றம் அடிவைத் தேறிப் | 190

பூத்த வேங்கைப் பொங்கர்க் கீழோர்
தீத்தொழி லாட்டியேன் யானென் றேங்கி
எழுநா ளிரட்டி எல்லை சென்றபின்
தொழுநா ளிதுவெனத் தோன்ற வாழ்த்திப்
பீடுகெழு நங்கை பெரும்பெய ரேத்தி | 195

வாடா மாமலர் மாரி பெய்தாங்கு
அமரர்க் கரசன் தமர்வந் தேத்தக்
கோநகர் பிழைத்த கோவலன் றன்னொடு
வான வூர்தி ஏறினள் மாதோ
கானமர் புரிகுழற் கண்ணகி தானென். | 200

வெண்பா

தெய்வந் தொழாஅள் கொழுநற் றொழுவாளைத்
தெய்வந் தொழுந்தகைமை திண்ணிதால்- தெய்வமாய்
மண்ணக மாதர்க் கணியாய கண்ணகி
விண்ணக மாதர்க்கு விருந்து.

கட்டுரை

முடிகெழு வேந்தர் மூவ ருள்ளும்
படைவிளங்கு தடக்கைப் பாண்டியர் குலத்தோர்
அறனும் மறனும் ஆற்றலும் அவர்தம்
பழவிறல் மூதூர்ப் பண்புமேம் படுதலும்
விழவுமலி சிறப்பும் விண்ணவர் வரவும் | 5

ஒடியா இன்பத் தவருடை நாட்டுக்
குடியுங் கூழின் பெருக்கமும் அவர்தம்
வையைப் பேரியாறு வளஞ்சுரந் தூட்டலும்
பொய்யா வானம் புதுப்பெயல் பொழிதலும்
ஆரபடி சாத்துவதி யென்றிரு விருத்தியும் | 10

நேரத் தோன்றும் வரியுங் குரவையும்
என்றிவை அனைத்தும் பிறபொருள் வைப்போடு
ஒன்றித் தோன்றும் தனிக்கோள் நிலைமையும்
வடஆரியர் படைகடந்து
தென்றமிழ்நா டொருங்குகாணப் | 15

புரைதீர் கற்பின் தேவி தன்னுடன்
அரைசு கட்டிலில் துஞ்சிய பாண்டியன்
நெடுஞ்செழியனோ டொருபரிசா
நோக்கிக் கிடந்த
மதுரைக் காண்டம் முற்றிற்று. | 20

முற்றும்.

## 3 வஞ்சிக் காண்டம்

## 3.24 குன்றக் குரவை

உரைப்பாட்டு மடை 
 
குருவியோப்பியும் கிளிகடிந்தும் குன்றத்துச் சென்றுவைகி 
அருவியாடியும் சுனைகுடைந்தும் அலவுற்று வருவேம்முன் 
மலைவேங்கை நறுநிழலின் வள்ளிபோல்வீர் மனநடுங்க 
முலையிழந்து வந்துநின்றீர் யாவிரோவென முனியாதே 
மணமதுரையோ டரசுகேடுற வல்வினைவந் துருத்தகாலைக் 
கணவனையங்கு இழந்துபோந்த கடுவினையேன் யானென்றாள் 
என்றலும் இறைஞ்சியஞ் இணைவளைக்கை எதிர்கூப்பி 
நின்றஎல்லையுள் வானவரும் நெடுமாரி மலர்பொழிந்து 
குன்றவரும் கண்டுநிற்பக் கொழுநனொடு கொண்டுபோயினார் 
இவள்போலும் நங்குலக்கோர் இருந்தெய்வம் இல்லையாதலின் 
சிறுகுடி யீரே சிறுகுடி யீரே 
தெய்வங் கொள்ளுமின் சிறுகுடி யீரே 
நிறங்கிளர் அருவிப் பறம்பின் தாழ்வரை 
நறுஞ்சினை வேங்கை நன்னிழற் கீழோர் 
தெய்வங் கொள்ளுமின் சிறுகுடி யீரே 
தொண்டகம் தொடுமின் சிறுபறை தொடுமின் 
கோடுவாய் வைம்மின் கொடுமணி இயக்குமின் 
குறிஞ்சி பாடுமின் நறும்புகை எடுமின் 
பூப்பலி செய்ம்மின் காப்புக்கடை நிறுமின் 
பரவுலும் பரவுமின் விரவுமலர் தூவுமின் 
ஒருமுலை இழந்த நங்கைக்குப் 
பெருமலை துஞ்சாது வளஞ்சுரக் கெனவே; | 1 

 
கொளுச் சொல் 
 
ஆங்கொன்று காணாய் அணியிழாய் ஈங்கிதுகாண் 
அஞ்சனப் பூமி யரிதாரத் தின்னிடியல் 
சிந்துரச் சுண்ணஞ் செறியத் தூய்த் தேங்கமழ்ந்து 
இந்திர வில்லின் எழில்கொண் டிழுமென்று 
வந்தீங் கிழியு மலையருவி யாடுதுமே; 
ஆடுதுமே தோழி யாடுதுமே தோழி 
அஞ்சலோம் பென்று நலனுண்டு நல்காதான் 
மஞ்சுசூழ் சோலை மலையருவி ஆடுதுமே; | 2 

 
எற்றொன்றும் காணேம் புலத்தல் அவர்மலைக் 
கற்றீண்டி வந்த புதுப்புனல் 
கற்றீண்டி வந்த புதுப்புனல் மற்றையார் 
உற்றாடி னோம்தோழி நெஞ்சன்றே; | 3 

 
என்னொன்றும் காணேம் புலத்தல் அவர்மலைப் 
பொன்னாடி வந்த புதுப்புனல் 
பொன்னாடி வந்த புதுப்புனல் மற்றையார் 
முன்னாடி னோம்தோழி நெஞ்சன்றே; | 4 

 
யாதொன்றுங் காணேம் புலத்தல் அவர்மலைப் 
போதாடி வந்த புதுப்புனல் 
போதாடி வந்த புதுப்புனல் மற்றையார் 
மீதாடி னோம்தோழி நெஞ்சன்றே; | 5 

 
பாட்டுமடை 
 
உரையினி மாதராய் உண்கண் சிவப்பப் 
புரைதீர் புனல்குடைந் தாடினோ மாயின் 
உரவுநீர் மாகொன்ற வேலேந்தி ஏத்திக் 
குரவை தொடுத்தொன்று பாடுகம்வா தோழி; | 6 

 
சீர்கெழு செந்திலும் செங்கோடும் வெண்குன்றும் 
ஏரகமு நீங்கா இறைவன்கை வேலன்றே 
பாரிரும் பெளவத்தின் உள்புக்குப் பண்டொருநாள் 
சூர்மா தடிந்த சுடரிலைய வெள்வேலே; | 7 

 
அணிமுகங்க ளோராறும் ஈராறு கையும் 
இணையின்றித் தானுடையான் ஏந்திய வேலன்றே 
பிணிமுகமேற் கொண்டவுணர் பீடழியும் வண்ணம் 
மணிவிசும்பிற் கோனேத்த மாறட்ட வெள்வேலே; | 8 

 
சரவணப்பூம் பள்ளியறைத் தாய்மா ரறுவர் 
திருமுலைப்பா லுண்டான் திருக்கைவே லன்றே 
வருதிகிரி கோலவுணன் மார்பம் பிளந்து 
குருகு பெயர்க்குன்றம் கொன்ற நெடுவேலே; | 9 

 
பாட்டுமடை 
 
இறைவளை நல்லாய் இதுநகையா கின்றே 
கறிவளர் தண்சிலம்பன் செய்தநோய் தீர்க்க 
அறியாள்மற் றன்னை அலர்கடம்பன் என்றே 
வெறியாடல் தான்விரும்பி வேலன்வரு கென்றாள்; | 10 

 
ஆய்வளை நல்லாய் இதுநகை யாகின்றே 
மாமலை வெற்பனோய் தீர்க்கவரும் வேலன் 
வருமாயின் வேலன் மடவன் அவனிற் 
குருகு பெயர்க்குன்றங் கொன்றான் மடவன்; | 11 

 
செறிவளைக்கை நல்லாய் இதுநகையா கின்றே 
வெறிகமழ் வெற்பனோய் தீர்க்கவரும் வேலன் 
வேலன் மடவன் அவனினுந் தான்மடவன் 
ஆலமர் செல்வன் புதல்வன் வருமாயின்; | 12 

 
நேரிழை நல்லாய் நகையா மலைநாடன் 
மார்பு தருவெந்நோய் தீர்க்க வரும்வேலன் 
தீர்க்க வரும்வேலன் தன்னினுந் தான்மடவன் 
கார்க்கடப்பந் தாரெங் கடவுள் வருமாயின்; | 13 

 
பாட்டுமடை 
< br> வேலவனார் வந்து வெறியாடும் வெங்களத்து 
நீலப் பறவைமேல் நேரிழை தன்னோடும் 
ஆலமர் செல்வன் புதல்வன் வரும்வந்தால் 
மால்வரை வெற்பன் மணவணி வேண்டுதுமே; | 14 

 
கயிலைநன் மலையிறை மகனைநின் மதிநுதல் 
மயிலியல் மடவரல் மலையர்தம் மகளார் 
செயலைய மலர்புரை திருவடி தொழுதேம் 
அயல்மணம் ஒழியருள் அவர்மணம் எனவே; | 15 

 
மலைமகள் மகனைநின் மதிநுதல் மடவரல் 
குலமலை உறைதரு குறவர்தம் மகளார் 
நிலையுயர் கடவுள்நின் இணையடி தொழுதேம் 
பலரறி மணமவர் படுகுவ ரெனவே; | 16 

 
குறமகள் அவளெம குலமகள் அவளொடும் 
அறுமுக வொருவநின் அடியிணை தொழுதேம் 
துறைமிசை நினதிரு திருவடி தொடுநர் 
பெருகநன் மணம்விடு பிழைமண மெனவே; | 17 

 
பாட்டுமடை 
 
என்றியாம் பாட மறைநின்று கேட்டருளி 
மன்றலங் கண்ணி மலைநாடன் போவான்முன் 
சென்றேன் அவன்றன் திருவடி கைதொழுது 
நின்றேன் உரைத்தது கேள்வாழி தோழி 
கடம்பு சூடி உடம்பிடி ஏந்தி 
மடந்தை பொருட்டால் வருவ திவ்வூர் 
அறுமுகம் இல்லை அணிமயில் இல்லை 
குறமகள் இல்லை செறிதோ ளில்லை 
கடம்பூண் தெய்வ மாக நேரார் 
மடவர் மன்றவிச் சிறுகுடி யோரே; | 18 

 
பாட்டுமடை 
 
என்றீங்கு, 
அலர்பாடு பெற்றமை யானுரைப்பக் கேட்டுப் 
புலர்வாடு நெஞ்சம் புறங்கொடுத்துப் போன 
மலர்தலை வெற்பன் வரைவானும் போலும் 
முலையினால் மாமதுரை கோளிழைத்தாள் காதல் 
தலைவனை வானோர் தமராரும் கூடிப் 
பலர்தொழு பத்தினிக்குக் காட்டிக் கொடுத்த 
நிலையொன்று பாடுதும் யாம் 
பாடுகம் வாவாழி தோழியாம் பாடுகம் 
பாடுகம் வாவாழி தோழியாம் பாடுகம் 
கோமுறை நீங்கக் கொடிமாடக் கூடலைத் 
தீமுறை செய்தாளை ஏத்தியாம் பாடுகம் 
தீமுறை செய்தாளை ஏத்தியாம் பாடுங்கால் 
மாமலை வெற்பன் மணவணி வேண்டுதுமே 
பாடுற்றுப் 
பத்தினிப் பெண்டிர் பரவித் தொழுவாளோர் 
பைத்தர வல்குல்நம் பைம்புனத் துள்ளாளே 
பைத்தர வல்குல் கணவனை வானோர்கள் 
உய்த்துக் கொடுத்தும் உரையோ ஒழியாரே 
வானக வாழ்க்கை யமரர் தொழுதேத்தக் 
கான நறுவேங்கைக் கீழாளோர் காரிகையே 
கான நறுவேங்கைக் கீழாள் கணவனொடும் 
வானக வாழ்க்கை மறுதரவோ வில்லாளே 
மறுதர வில்லாளை ஏத்திநாம் பாடப் 
பெறுகதில் லம்மஇவ் வூருமோர் பெற்றி 
பெற்றி யுடையதே பெற்றி யுடையதே 
பொற்றொடி மாதர் கணவன் மணங்காணப் 
பெற்றி யுடையதிவ் வூர் 
என்றியாம் 
கொண்டு நிலைபாடி ஆடும் குரவையைக் 
கண்டுநம் காதலர் கைவந்தா ரானாது 
உண்டு மகிழ்ந்தானா வைகலும் வாழியர் 
வில்லெழுதிய இமயத்தொடு 
கொல்லி யாண்ட குடவர் கோவே. 

## 3.25 காட்சிக் காதை

மாநீர் வேலிக் கடம்பெறிந்து இமயத்து 
வானவர் மருள மலைவிற் பூட்டிய 
வானவர் தோன்றல் வாய்வாட் கோதை 
விளங்கில வந்தி வெள்ளி மாடத்து 
இளங்கோ வேண்மா ளுடனிருந் தருளித் | 5 

துஞ்சா முழவின் அருவி ஒலிக்கும் 
மஞ்சுசூழ் சோலை மலைகாண் குவமெனப் 
பைந்தொடி ஆயமொடு பரந்தொருங் கீண்டி 
வஞ்சி முற்றம் நீங்கிச் செல்வோன் 
வளமலர்ப் பூம்பொழில் வானவர் மகளிரொடு | 10 

விளையாட்டு விரும்பிய விறல்வேல் வானவன் 
பொலம்பூங் காவும் புனல்யாற்றுப் பரப்பும் 
இலங்குநீர்த் துருத்தியும் இளமரக் காவும் 
அரங்கும் பள்ளியும் ஒருங்குடன் பரப்பி 
ஒருநூற்று நாற்பது யோசனை விரிந்த | 15 

பெருமால் களிற்றுப் பெயர்வோன் போன்று 
கோங்கம் வேங்கை தூங்கிணர்க் கொன்றை 
நாகம் திலகம் நறுங்கா ழாரம் 
உதிர்பூம் பரப்பின் ஒழுகுபுனல் ஒளித்து 
மதுகரம் ஞிமிறொடு வண்டினம் பாட | 20 

நெடியோன் மார்பி லாரம் போன்று 
பெருமலை விலங்கிய பேரியாற் றடைகரை 
இடுமண லெக்கர் இயைந்தொருங் கிருப்பக் 
குன்றக் குரவையொடு கொடிச்சியர் பாடலும் 
வென்றிச் செவ்வேள் வேலன் பாணியும் | 25 

தினைக்குறு வள்ளையும் புனத்தெழு விளியும் 
நறவுக்கண் ணுடைத்த குறவ ரோதையும் 
பறையிசை அருவிப் பயங்கெழும் ஓதையும் 
புலியொடு பொரூஉம் புகர்முக வோதையும் 
கலிகெழு மீமிசைச் சேணோன் ஓதையும் | 30 

பயம்பில்வீழ் யானைப் பாக ரோதையும் 
இயங்குபடை யரவமோ டியாங்கணு மொலிப்ப 
அளந்துகடை யறியா அருங்கலம் சுமந்து 
வளந்தலை மயங்கிய வஞ்சி முற்றத்து 
இறைமகன் செவ்வி யாங்கணும் பெறாது | 35 

திறைசுமந்து நிற்கும் தெவ்வர் போல 
யானைவெண் கோடும் அகிலின் குப்பையும் 
மான்மயிர்க் கவரியும் மதுவின் குடங்களும் 
சந்தனக் குறையுஞ் சிந்துரக் கட்டியும் 
அஞ்சனத் திரளும் அணியரி தாரமும் | 40 

ஏல வல்லியும் இருங்கறி வல்லியும் 
கூவை நூறுங் கொழுங்கொடிக் கவலையும் 
தெங்கின் பழனும் தேமாங் கனியும் 
பைங்கொடிப் படலையும் பலவின் பழங்களும் 
காயமும் கரும்பும் பூமலி கொடியும் | 45 

கொழுந்தாட் கமுகின் செழுங்குலைத் தாறும் 
பெருங்குலை வாழையின் இருங்கனித் தாறும் 
ஆளியி னணங்கும் அரியின் குருளையும் 
வாள்வரிப் பறழும் மதகரிக் களபமும் 
குரங்கின் குட்டியுங் குடாவடி உளியமும் | 50 

வரையாடு வருடையும் மடமான் மறியும் 
காசறைக் கருவும் மாசறு நகுலமும் 
பீலி மஞ்ஞையும் நாவியின் பிள்ளையும் 
கானக் கோழியும் தேன்மொழிக் கிள்ளையும் 
மலைமிசை மாக்கள் தலைமிசைக் கொண்டாங்கு | 55 

ஏழ்பிறப் படியேம் வாழ்கநின் கொற்றம் 
கான வேங்கைக் கீழோர் காரிகை 
தான்முலை இழந்து தனித்துய ரெய்தி 
வானவர் போற்ற மன்னோடும் கூடி 
வானவர் போற்ற வானகம் பெற்றனள் | 60 

எந்நாட் டாள்கொல் யார்மகள் கொல்லோ 
நின்னாட்டு யாங்கள் நினைப்பினும் அறியேம் 
பன்னூ றாயிரத் தாண்டுவா ழியரென 
மண்களி நெடுவேல் மன்னவற் கண்டு 
கண்களி மயக்கத்துக் காதலோ டிருந்த | 65 

தண்டமி ழாசான் சாத்தனிஃ துரைக்கும் 
ஒண்டொடி மாதர்க் குற்றதை யெல்லாம் 
திண்டிறல் வேந்தே செப்பக் கேளாய் 
தீவினைச் சிலம்பு காரண மாக 
ஆய்தொடி அரிவை கணவற் குற்றதும் | 70 

வலம்படு தானை மன்னன் முன்னர்ச் 
சிலம்பொடு சென்ற சேயிழை வழக்கும் 
செஞ்சிலம் பெறிந்து தேவி முன்னர் 
வஞ்சினம் சாற்றிய மாபெரும் பத்தினி 
அஞ்சி லோதி அறிகெனப் பெயர்ந்து | 75 

முதிரா முலைமுகத் தெழுந்த தீயின் 
மதுரை மூதூர் மாநகர் சுட்டதும் 
அரிமா னேந்திய அமளிமிசை இருந்த 
திருவீழ் மார்பின் தென்னர் கோமான் 
தயங்கிணர்க் கோதை தன்றுயர் பொறாஅன் | 80 

மயங்கினன் கொல்லென மலரடி வருடித் 
தலைத்தாள் நெடுமொழி தன்செவி கேளாள் 
கலக்கங் கொள்ளாள் கடுந்துயர் பொறாஅள் 
மன்னவன் செல்வுழிச் செல்க யானெனத் 
தன்னுயிர் கொண்டவ னுயிர்தே டினள்போல் | 85 

பெருங்கோப் பெண்டும் ஒருங்குடன் மாய்ந்தனள் 
கொற்ற வேந்தன் கொடுங்கோல் தன்மை 
இற்றெனக் காட்டி இறைக்குரைப் பனள்போல் 
தன்னாட் டாங்கண் தனிமையிற் செல்லாள் 
நின்னாட் டகவயின் அடைந்தனள் நங்கையென்று | 90 

ஒழிவின் றுரைத்தீண் டூழி யூழி 
வழிவழிச் சிறக்கநின் வலம்படு கொற்றமெனத் 
தென்னர் கோமான் தீத்திறங் கேட்ட 
மன்னர் கோமான் வருந்தினன் உரைப்போன் 
எம்மோ ரன்ன வேந்தர்க் குற்ற | 95 

செம்மையின் இகந்தசொற் செவிப்புலம் படாமுன் 
உயிர்பதிப் பெயர்த்தமை உறுக ஈங்கென 
வல்வினை வளைத்த கோலை மன்னவன் 
செல்லுயிர் நிமிர்த்துச் செங்கோ லாக்கியது 
மழைவளங் கரப்பின் வான்பே ரச்சம் | 100 

பிழையுயி ரெய்திற் பெரும்பே ரச்சம் 
குடிபுர வுண்டுங் கொடுங்கோ லஞ்சி 
மன்பதை காக்கும் நன்குடிப் பிறத்தல் 
துன்ப மல்லது தொழுதக வில்லெனத் 
துன்னிய துன்பம் துணிந்துவந் துரைத்த | 105 

நன்னூற் புலவற்கு நன்கனம் உரைத்தாங்கு 
உயிருடன் சென்ற ஒருமகள் தன்னினும் 
செயிருடன் வந்தவிச் சேயிழை தன்னினும் 
நன்னுதல் வியக்கும் நலத்தோர் யாரென 
மன்னவன் உரைப்ப மாபெருந் தேவி | 110 

காதலன் துன்பம் காணாது கழிந்த 
மாதரோ பெருந்திரு வுறுக வானகத்து 
அத்திறம் நிற்கநம் அகல்நா டடைந்தவிப் 
பத்தினிக் கடவுளைப் பரசல் வேண்டுமென 
மாலை வெண்குடை மன்னவன் விரும்பி | 115 

நூலறி புலவரை நோக்க ஆங்கவர் 
ஒற்கா மரபிற் பொதியி லன்றியும் 
விற்றலைக் கொண்ட வியன்பே ரிமயத்துக் 
கற்கால் கொள்ளினுங் கடவு ளாகும் 
கங்கைப்பேர் யாற்றினும் காவிரிப் புனலினும் | 120 

தங்கிய நீர்ப்படை தகவோ உடைத்தெனப் 
பொதியிற் குன்றத்துக் கற்கால் கொண்டு 
முதுநீர்க் காவிரி முன்றுறைப் படுத்தல் 
மறத்தகை நெடுவா ளெங்குடிப் பிறந்தோர்க்குச் 
சிறப்பொடு வரூஉஞ் செய்கையோ அன்று | 125 

> புன்மயிர்ச் சடைமுடிப் புலரா வுடுக்கை 
முந்நூல் மார்பின் முத்தீச் செல்வத்து 
இருபிறப் பாளரொடு பெருமலை யரசன் 
மடவதின் மாண்ட மாபெரும் பத்தினிக் 
கடவு ளெழுதவோர் கல்தா ரானெனின் | 130 

வழிநின்று பயவா மாண்பில் வாழ்க்கை 
கழிந்தோ ரொழிந்தோர்க்குக் காட்டிய காஞ்சியும் 
முதுகுடிப் பிறந்த முதிராச் செல்வியை 
மதிமுடிக் களித்த மகட்பாற் காஞ்சியும் 
தென்றிசை யென்றன் வஞ்சியொடு வடதிசை | 135 

நின்றெதி ரூன்றிய நீள்பெருங் காஞ்சியும் 
நிலவுக்கதி ரளைந்த நீள்பெருஞ் சென்னி 
அலர்மந் தாரமொடு ஆங்கயல் மலர்ந்த 
வேங்கையொடு தொடுத்த விளங்குவிறல் மாலை 
மேம்பட மலைதலும் காண்குவல் ஈங்கெனக் | 140 

குடைநிலை வஞ்சியும் கொற்ற வஞ்சியும் 
நெடுமா ராயம் நிலைஇய வஞ்சியும் 
வென்றார் விளங்கிய வியன்பெரு வஞ்சியும் 
பின்றாச் சிறப்பிற் பெருஞ்சோற்று வஞ்சியும் 
குன்றாச் சிறப்பிற் கொற்ற வள்ளையும் | 145 

வட்கர் போகிய வான்பனந் தோட்டுடன் 
புட்கைச் சேனை பொலியச் சூட்டிப் 
பூவா வஞ்சிப் பொன்னகர்ப் புறத்தென் 
வாய்வாள் மலைந்த வஞ்சிசூ டுதுமெனப் 
பல்யாண்டு வாழ்கநின் கொற்றம் ஈங்கென | 150 

வில்லவன் கோதை வேந்தற் குரைக்கும் 
நும்போல் வேந்தர் நும்மோ டிகலிக் 
கொங்கர்செங் களத்துக் கொடுவரிக் கயற்கொடி 
பகைப்புறத்துத் தந்தன ராயினும் ஆங்கவை 
திகைமுக வேழத்தின் செவியகம் புக்கன | 155 

கொங்கணர் கலிங்கர் கொடுங்கரு நாடர் 
பங் களர் கங்கர் பல்வேற் கட்டியர் 
வடவா ரியரொடு வண்டமிழ் மயக்கத்துன் 
கடமலை வேட்டமென் கட்புலம் பிரியாது 
கங்கைப் பேர்யாற்றுக் கடும்புனல் நீத்தம் | 160 

எங்கோ மகளை ஆட்டிய அந்நாள் 
ஆரிய மன்னர் ஈரைஞ் ஞூற்றுவர்க்கு 
ஒருநீ யாகிய செருவெங் கோலம் 
கண்விழித்துக் கண்டது கடுங்கட் கூற்றம் 
இமிழ்கடல் வேலியைத் தமிழ்நா டாக்கிய | 165 

இதுநீ கருதினை யாயின் ஏற்பவர் 
முதுநீ ருலகில் முழுவது மில்லை 
இமய மால்வரைக்கு எங்கோன் செல்வது 
கடவு ளெழுதவோர் கற்கே யாதலின் 
வடதிசை மருங்கின் மன்னர்க் கெல்லாம் | 170 

தென்றமிழ் நன்னாட்டுச் செழுவிற் கயற்புலி 
மண்டலை யேற்ற வரைக வீங்கென 
நாவலந் தண்பொழில் நண்ணார் ஒற்றுநம் 
காவல் வஞ்சிக் கடைமுகம் பிரியா 
வம்பணி யானை வேந்தர் ஒற்றே | 175 

தஞ்செவிப் படுக்குந் தகைமைய வன்றோ 
அறைபறை யென்றே அழும்பில்வே ளுரைப்ப 
நிறையருந் தானை வேந்தனும் நேர்ந்து 
கூடார் வஞ்சிக் கூட்டுண்டு சிறந்த 
வாடா வஞ்சி மாநகர் புக்கபின் | 180 

வாழ்க எங்கோ மன்னவர் பெருந்தகை 
ஊழிதொ றூழி யுலகங் காக்கென 
விற்றலைக் கொண்ட வியன்பே ரிமயத்தோர் 
கற்கொண்டு பெயருமெங் காவலன் ஆதலின் 
வடதிசை மருங்கின் மன்ன ரெல்லாம் | 185 

இடுதிறை கொடுவந் தெதிரீ ராயின் 
கடற்கடம் பெறிந்த கடும்போர் வார்த்தையும் 
விடர்ச்சிலை பொறித்த வியன்பெரு வார்த்தையும் 
கேட்டு வாழுமின் கேளீ ராயின் 
தோட்டுணை துறக்கும் துறவொடு வாழுமின் | 190 

தாழ்கழல் மன்னன் தன்றிரு மேனி 
வாழ்க சேனா முகமென வாழ்த்தி 
இறையிகல் யானை யெருத்தத் தேற்றி 
அறைபறை எழுந்ததால் அணிநகர் மருங்கென். 

## 3.26 கால்கோட் காதை

அறைபறை யெழுந்தபின் அரிமா னேந்திய 
முறைமுதற் கட்டில் இறைமக னேற 
ஆசான் பெருங்கணி அருந்திற லமைச்சர் 
தானைத் தலைவர் தம்மொடு குழீஇ 
மன்னர் மன்னன் வாழ்கென் றேத்தி | 5 

முன்னிய திசையின் முறைமொழி கேட்ப 
வியம்படு தானை விறலோர்க் கெல்லாம் 
உயந்த்தோங்கு வெண்குடை உரவோன் கூறும் 
இமையத் தாபதர் எமக்கீங் குணர்த்திய 
அமையா வாழ்க்கை அரைசர் வாய்மொழி | 10 

நம்பா லொழிகுவ தாயி னாங்கஃது 
எம்போல் வேந்தர்க் கிகழ்ச்சியுந் தரூஉம் 
வடதிசை மருங்கின் மன்னர்தம் முடித்தலைக் 
கடவு ளெழுதவோர் கற்கொண் டல்லது 
வறிது மீளுமென் வாய்வா ளாகில் | 15 

செறிகழல் புனைந்த செருவெங் கோலத்துப் 
பகையரசு நடுக்காது பயங்கெழு வைப்பிற் 
குடிநடுக் குறூஉங் கோலே னாகென 
ஆர்புனை தெரியலும் அலர்தார் வேம்பும் 
சீர்கெழு மணிமுடிக் கணிந்தோ ரல்லால் | 20 

அஞ்சினர்க் களிக்கும் அடுபோ ரண்ணல்நின் 
வஞ்சினத் தெதிரும் மன்னரு முளரோ 
இமைய வரம்பநின் இகழ்ந்தோ ரல்லர் 
அமைகநின் சினமென ஆசான் கூற 
ஆறிரு மதியினுங் காருக வடிப்பயின்று | 25 

ஐந்து கேள்வியும் அமைந்தோன் எழுந்து 
வெந்திறல் வேந்தே வாழ்கநின் கொற்றம் 
இருநில மருங்கின் மன்னரெல் லாம்நின் 
திருமலர்த் தாமரைச் சேவடி பணியும் 
முழுத்தம் ஈங்கிது முன்னிய திசைமேல் | 30 

எழுச்சிப் பாலை யாகென் றேத்த 
மீளா வென்றி வேந்தன் கேட்டு 
வாளுங் குடையும் வடதிசைப் பெயர்க்கென 
உரவுமண் சுமந்த அரவுத்தலை பனிப்பப் 
பொருந ரார்ப்பொடு முரசெழுந் தொலிப்ப | 35 

இரவிடங் கெடுத்த நிரைமணி விளக்கின் 
விரவுக்கொடி யடுக்கத்து நிரயத் தானையோடு 
ஐம்பெருங் குழுவும் எண்பே ராயமும் 
வெம்பரி யானை வேந்தற் கோங்கிய 
கரும வினைஞருங் கணக்கியல் வினைஞரும் | 40 

தரும வினைஞருந் தந்திர வினைஞரும் 
மண்டிணி ஞாலம் ஆள்வோன் வாழ்கெனப் 
பிண்ட முண்ணும் பெருங்களிற் றெருத்தின் 
மறமிகு வாளும் மாலைவெண் குடையும் 
புறநிலைக் கோட்டப் புரிசையிற் புகுத்திப் | 45 

புரைதீர் வஞ்சி போந்தையின் தொடுப்போன் 
அரைசுவிளங் கவையம் முறையிற் புகுதர 
அரும்படைத் தானை யமர்வேட்டுக் கலித்த 
பெரும்படைத் தலைவர்க்குப் பெருஞ்சோறு வகுத்துப் 
பூவா வஞ்சியிற் பூத்த வஞ்சி | 50 

வாய்வாள் நெடுந்தகை மணிமுடிக் கணிந்து 
ஞாலங் காவலர் நாட்டிறை பயிரும் 
காலை முரசம் கடைமுகத் தெழுதலும் 
நிலவுக்கதிர் முடித்த நீளிருஞ் சென்னி 
உலகுபொதி உருவத் துயர்ந்தோன் சேவடி | 55 

மறஞ்சேர் வஞ்சி மாலையொடு புனைந்து 
இறைஞ்சாக் சென்னி இறைஞ்சி வலங்கொண்டு 
மறையோ ரேந்திய ஆவுதி நறும்புகை 
நறைகெழு மாலையின் நல்லகம் வருத்தக் 
கடக்களி யானைப் பிடர்த்தலை யேரினன் | 60 

குடக்கோக் குட்டுவன் கொற்றங் கொள்கென 
ஆடக மாடத் தறிதுயல் அமர்ந்தோன் 
சேடங் கொண்டு சிலர்நின் றேத்தத் 
தெண்ணீர் கரந்த செஞ்சடைக் கடவுள் 
வண்ணச் சேவடி மணிமுடி வைத்தலின் | 65 

ஆங்கது வாங்கி அணிமணிப் புயத்துத் 
தாங்கின னாகித் தகைமையிற் செல்வுழி 
நாடக மடந்தையர் ஆடரங் கியாங்கணும் 
கூடையிற் பொலிந்து கொற்ற வேந்தே 
வாகை தும்பை மணித்தோட்டுப் போந்தையோடு | 70 

ஓடை யானையின் உயர்முகத் தோங்க 
வெண்குடை நீழலெம் வெள்வளை கவரும் 
கண்களி கொள்ளுங் காட்சியை யாகென 
மாகதப் புலவரும் வைதா ளிகரும் 
சூதரும் நல்வலந் தோன்ற வாழ்த்த | 75 

யானை வீரரும் இவுளித் தலைவரும் 
வாய்வாள் மறவரும் வாள்வல னேத்தத் 
தானவர் தம்மேற் றம்பதி நீங்கும் 
வானவன் போல வஞ்சி நீங்கித் 
தண்டத் தலைவருந் தலைத்தார்ச் சேனையும் | 80 

வெண்டலைப் புணரியின் விளிம்புசூழ் போத 
மலைமுதுகு நெளிய நிலைநா டதர்பட 
உலக மன்னவன் ஒருங்குடன் சென்றாங்கு 
ஆலும் புரவி யணித்தேர்த் தானையொடு 
நீல கிரியின் நெடும்புறத் திறுத்தாங்கு | 85 

ஆடியல் யானையும் தேரும் மாவும் 
பீடுகெழு மறவரும் பிறழாக் காப்பிற் 
பாடி யிருக்கைப் பகல்வெய் யோன்றன் 
இருநில மடந்தைக்குத் திருவடி யளித்தாங்கு 
அருந்திறல் மாக்கள் அடியீ டேத்தப் | 90 

பெரும்பே ரமளி ஏறிய பின்னர் 
இயங்குபடை அரவத் தீண்டொலி இசைப்ப 
விசும்பியங்கு முனிவர் வியன்நிலம் ஆளும் 
இந்திர திருவனைக் காண்குது மென்றே 
அந்தரத் திழிந்தாங் கரசுவிளங் கவையத்து | 95 

மின்னொளி மயக்கும் மேனியொடு தோன்ற 
மன்னவன் எழுந்து வணங்கிநின் றோனைச் 
செஞ்சடை வானவன் அருளினில் விளங்க 
வஞ்சித் தோன்றிய வானவ கேளாய் 
மலயத் தேகுதும் வான்பே ரிமய | 100 

நிலயத் தேகுதல் நின்கருத் தாகலின் 
அருமறை யந்தணர் ஆங்குளர் வாழ்வோர் 
பெருநில மன்ன பேணல்நின் கடனென்று 
ஆங்கவர் வாழ்த்திப் போந்ததற் பின்னர் 
வீங்குநீர் ஞாலம் ஆள்வோன் வாழ்கெனக் | 105 

கொங்கணக் கூத்தரும் கொடுங்கரு நாடரும் 
தங்குலக் கோதிய தகைசால் அணியினர் 
இருள்படப் பொதுளிய சுருளிருங் குஞ்சி 
மருள்படப் பரப்பிய ஒலியல் மாலையர் 
வடம்சுமந் தோங்கிய வளர்இள வனமுலைக் | 110 

கருங்கயல் நெடுங்கட் காரிகை யாரோடு 
இருங்குயில் ஆல இனவண்டு யாழ்செய 
அரும்பவிழ் வேனில் வந்தது வாரார் 
காதல ரென்னும் மேதகு சிறப்பின் 
மாதர்ப் பாணி வரியொடு தோன்றக் | 115 

கோல்வளை மாதே கோலங் கொள்ளாய் 
காலங் காணாய் கடிதிடித் துரறிக் 
காரோ வந்தது காதல ரேறிய 
தேரோ வந்தது செய்வினை முடித்தெனக் 
காஅர்க் குரவையொடு கருங்கயல் நெடுங்கட் | 120 

கோற்றொடி மாதரொடு குடகர் தோன்றத் 
தாழ்தரு கோலத்துத் தமரொடு சிறந்து 
வாள்வினை முடித்து மறவாள் வேந்தன் 
ஊழி வாழியென் றோவர் தோன்றக் 
கூத்துள் படுவோன் காட்டிய முறைமையின் | 125 

ஏத்தின ரறியா இருங்கலன் நல்கி 
வேத்தினம் நடுக்கும் வேலோன் இருந்துழி 
நாடக மகளிர்ஈ ரைம்பத் திருவரும் 
கூடிசைக் குயிலுவர் இருநூற் றெண்மரும் 
தொண்ணூற் றறுவகைப் பாசண் டத்துறை | 130 

நண்ணிய நூற்றுவர் நகைவே ழம்பரும் 
கொடுஞ்சி நெடுந்தேர் ஐம்பதிற் றிரட்டியும் 
கடுங்களி யானை ஓரைஞ் ஞூறும் 
ஐயீ ராயிரங் கொய்யுளைப் புரவியும் 
எய்யா வடவளத் திருபதி னாயிரம் | 135 

கண்ணெழுத்துப் படுத்தன கைபுனை சகடமும் 
சஞ்சயன் முதலாத் தலைக்கீடு பெற்ற 
கஞ்சுக முதல்வர்ஈ ரைஞ்ஞூற் றுவரும் 
சேயுயர் விற்கொடிச் செங்கோல் வேந்தே 
வாயி லோரென வாயில்வந் திசைப்ப | 140 

நாடக மகளிரும் நலத்தகு மாக்களும் 
கூடிசைக் குயிலுவக் கருவி யாளரும் 
சஞ்சயன் றன்னொடு வருக ஈங்கெனச் 
செங்கோல் வேந்தன் திருவிளங் கவையத்துச் 
சஞ்சயன் புகுந்து தாழ்ந்துபல ஏத்தி | 145 

ஆணையிற் புகுந்தஈ ரைம்பத் திருவரொடு 
மாண்வினை யாளரை வகைபெறக் காட்டி 
வேற்றுமை யின்றி நின்னொடு கலந்த 
நூற்றுவர் கன்னருங் கோற்றொழில் வேந்தே 
வடதிசை மருங்கின் வானவன் பெயர்வது | 150 

கடவு ளெழுதவோர் கற்கே யாயின் 
ஓங்கிய இமையத்துக் கற்கால் கொண்டு 
வீங்குநீர்க் கங்கை நீர்ப்படை செய்தாங்கு 
யாந்தரு மாற்றல மென்றன ரென்று 
வீங்குநீர் ஞாலம் ஆள்வோய் வாழ்கென | 155 

அடல்வேன் மன்னர் ஆருயி ருண்ணும் 
கடலந் தானைக் காவல னுரைக்கும் 
பால குமரன் மக்கள் மற்றவர் 
காவா நாவிற் கனகனும் விசயனும் 
விருந்தின் மன்னர் தம்மொடுங் கூடி | 160 

அருந்தமி ழாற்றல் அறிந்தில ராங்கெனக் 
கூற்றங் கொண்டிச் சேனை செல்வது 
நூற்றுவர் கன்னர்க்குச் சாற்றி யாங்குக் 
கங்கைப் பேர்யாறு கடத்தற் காவன 
வங்கப் பெருநிரை செய்க தாமெனச் | 165 

சஞ்சயன் போனபின் கஞ்சுக மாக்கள் 
எஞ்சா நாவினர் ஈரைஞ் ஞூற்றுவர் 
சந்தின் குப்பையுந் தாழ்நீர் முத்தும் 
தென்ன ரிட்ட திறையொடு கொணர்ந்து 
கண்ணெழுத் தாளர் காவல் வேந்தன் | 170 

மண்ணுடை முடங்கலம் மன்னவர்க் களித்தாங்கு 
ஆங்கவ ரேகிய பின்னர் மன்னிய 
வீங்குநீர் ஞாலம் ஆள்வோ னோங்கிய 
நாடாள் செல்வர் நலவல னேத்தப் 
பாடி யிருக்கை நீங்கிப் பெயர்ந்து | 175 

கங்கைப்பே ரியாற்றுக் கன்னரிற் பெற்ற 
வங்கப் பரப்பின் வடமருங் கெய்தி 
ஆங்கவ ரெதிர்கொள அந்நாடு கழித்தாங்கு 
ஒங்குநீர் வேலி உத்தர மரீ இப் 
பகைப்புலம் புக்குப் பாசறை யிருந்த | 180 

தகைப்பருந் தானை மறவோன் றன்முன் 
உத்தரன் விசித்திரன் உருத்திரன் பைரவன் 
சித்திரன் சிங்கன் தனுத்தரன் சிவேதன் 
வடதிசை மருங்கின் மன்னவ ரெல்லாம் 
தென்றமி ழாற்றல் காண்குதும் யாமெனக் | 185 

கலந்த கேண்மையிற் கனக விசயர் 
நிலந்திரைத் தானையொடு நிகர்த்து மேல்வர 
இரைதேர் வேட்டத் தெழுந்த அரிமாக் 
கரிமாப் பெருநிரை கண்டுளஞ் சிறந்து 
பாய்ந்த பண்பிற் பல்வேன் மன்னர் | 190 

காஞ்சித் தானையொடு காவலன் மலைப்ப 
வெயிற்கதிர் விழுங்கிய துகிற்கொடிப் பந்தர் 
வடித்தோற் கொடும்பறை வால்வளை நெடுவயிர் 
இடிக்குரல் முரசம் இழுமென் பாண்டில் 
உயிர்ப்பலி யுண்ணும் உருமுக்குரல் முழுக்கத்து | 195 

மயிர்க்கண் முரசமொடு மாதிரம் அதிரச் 
சிலைத்தோ ளாடவர் செருவேற் றடக்கையர் 
கறைத்தோன் மறவர் கடுந்தே ரூருநர் 
வெண்கோட்டு யானையர் விரைபரிக் குதிரையர் 
மண்கண் கெடுத்தவிம் மாநிலப் பெருந்துகள் | 200 

களங்கொள் யானைக் கவிழ்மணி நாவும் 
விளங்குகொடி நந்தின் வீங்கிசை நாவும் 
நடுங்குதொழி லொழிந்தாங்கு ஒடுங்கியுள் செறியத் 
தாருந் தாருந் தாமிடை மயங்கத் 
தோளுந் தலையுந் துணிந்துவே றாகிய | 205 

சிலைத்தோள் மறவர் உடற்பொறை யடுக்கத்து 
எறிபிணம் இடறிய குறையுடற் கவந்தம் 
பறைக்கட் பேய்மகள் பாணிக் காடப் 
பிணஞ்சுமந் தொழுகிய நிணம்படு குருதியில் 
கணங்கொள் பேய்மகள் கதுப்பிகுத் தாட | 210 

அடுந்தேர்த் தானை ஆரிய வரசர் 
கடும்படை மாக்களைக் கொன்று களங்குவித்து 
நெடுந்தேர்க் கொடுஞ்சியுங் கடுங்களிற் றெருத்தமும் 
விடும்பரிக் குதிரையின் வெரிநும் பாழ்பட 
எருமைக் கடும்பரி ஊர்வோன் உயிர்த்தொகை | 215 

ஒருபக லெல்லையின் உண்ணு மென்பது 
ஆரிய வரசர் அமர்க்களத் தறிய 
நூழி லாட்டிய சூழ்கழல் வேந்தன் 
போந்தையொடு தொடுத்த பருவத் தும்பை 
ஓங்கிருஞ் சென்னி மேம்பட மலைய | 220 

வாய்வா ளாண்மையின் வண்டமி ழிகழ்ந்த 
காய்வேற் றடக்கைக் கனகனும் விசயனும் 
ஐம்பத் திருவர் கடுந்தே ராளரொடு 
செங்குட் டுவன்றன் சினவலைப் படுதலும் 
சடையினர் உடையினர் சாம்பற் பூச்சினர் | 225 

பீடிகைப் பீலிப் பெருநோன் பாளர் 
பாடு பாணியர் பல்லியத் தோளினர் 
ஆடு கூத்த ராகி யெங்கணும் 
ஏந்துவா ளொழியத் தாந்துறை போகிய 
விச்சைக் கோலத்து வேண்டுவயிற் படர்தரக் | 230 

கச்சை யானைக் காவலர் நடுங்கக் 
கோட்டுமாப் பூட்டி வாட்கோ லாக 
ஆளழி வாங்கி அதரி திரித்த 
வாளே ருழவன் மறக்களம் வாழ்த்தித் 
தொடியுடை நெடுங்கை தூங்கத் தூக்கி | 235 

முடியுடைக் கருந்தலை முந்துற ஏந்திக் 
கடல்வயிறு கலக்கிய ஞாட்புங் கடலகழ் 
இலங்கையி லெழுந்த சமரமுங் கடல்வணன் 
தேரூர் செருவும் பாடிப் பேரிசை 
முன்றேர்க் குரவை முதல்வனைவாழ்த்திப் | 240 

பின்றேர்க் குரவைப் பேயாடு பறந்தலை 
முடித்தலை யடுப்பிற் பிடர்த்தலைத் தாழித் 
தொடித்தோள் துடுப்பின் துழைஇய ஊன்சோறு 
மறப்பேய் வாலுவன் வயினறிந் தூட்டச் 
சிறப்பூண் கடியினஞ் செங்கோற் கொற்றத்து | 245 

அறக்களஞ் செய்தோன் ஊழி வாழ்கென 
மறக்கள முடித்த வாய்வாட் குட்டுவன் 
வடதிசை மருங்கின் மறைகாத் தோம்புநர் 
தடவுத்தீ யவியாத் தண்பெரு வாழ்க்கை 
காற்றூ தாளரைப் போற்றிக் காமினென | 250 

வில்லவன் கோதையொடு வென்றுவினை முடித்த 
பல்வேற் றானைப் படைபல ஏவிப் 
பொற்கோட் டிமயத்துப் பொருவறு பத்தினிக் 
கற்கால் கொண்டனன் காவல னாங்கென். 

## 3.27 நீர்ப்படைக் காதை

வடபே ரிமயத்து வான்றகு சிறப்பிற் 
கடவுட் பத்தினிக் கற்கால் கொண்டபின் 
சினவேல் முன்பிற் செருவெங் கோலத்துக் 
கனக விசயர்தங் கதிர்முடி யேற்றிச் 
செறிகழல் வேந்தன் தென்றமி ழாற்றல் | 5 

அறியாது மலைந்த ஆரிய மன்னரைச் 
செயிர்த்தொழில் முதியோன் செய்தொழில் பெருக 
உயிர்த்தொகை யுண்ட வொன்பதிற் றிரட்டியென்று 
யாண்டும் மதியும் நாளுங் கடிகையும் 
ஈண்டுநீர் ஞாலங் கூட்டி யெண்கொள | 10 

வருபெருந் தானை மறக்கள மருங்கின் 
ஒருபக லெல்லை உயிர்த்தொகை உண்ட 
செங்குட் டுவன்றன் சினவேற் றானையொடு 
கங்கைப் பேர்யாற்றுக் கரையகம் புகுந்து 
பாற்படு மரபிற் பத்தினிக் கடவுளை | 15 

நூற்றிறன் மாக்களி னீர்ப்படை செய்து 
மன்பெருங் கோயிலும் மணிமண் டபங்களும் 
பொன்புனை யரங்கமும் புனைபூம் பந்தரும் 
உரிமைப் பள்ளியும் விரிபூஞ் சோலையும் 
திருமலர்ப் பொய்கையும் வரிகாண் அரங்கமும் | 20 

பேரிசை மன்னர்க் கேற்பவை பிறவும் 
ஆரிய மன்னர் அழகுற அமைத்த 
தெள்ளுநீர்க் கங்கைத் தென்கரை யாங்கண் 
வெள்ளிடைப் பாடி வேந்தன் புக்கு 
நீணில மன்னர் நெஞ்சுபுக லழித்து | 25 

வானவர் மகளிரின் வதுவைசூட் டயர்ந்தோர் 
உலையா வெஞ்சமம் ஊர்ந்தமர் உழக்கித் 
தலையுந் தோளும் விலைபெறக் கிடந்தோர்< br> நாள்விலைக் கிளையுள் நல்லம ரழுவத்து 
வாள்வினை முடித்து மறத்தொடு முடிந்தோர் | 30 

குழிகட் பேய்மகள் குரவையிற் றொடுத்து 
வழிமருங் கேத்த வாளொடு மடிந்தோர் 
கிளைக டம்மொடு கிளர்பூ ணாகத்து 
வளையோர் மடிய மடிந்தோர் மைந்தர் 
மலைத்துத் தலைவந்தோர் வாளொடு மடியத் | 35 

தலைத்தார் வாகை தம்முடிக் கணிந்தோர் 
திண்டேர்க் கொடுஞ்சியொடு தேரோர் வீழப் 
புண்டோய் குருதியிற் பொலிந்த மைந்தர் 
மாற்றருஞ் சிறப்பின் மணிமுடிக் கருந்தலைக் 
கூற்றுக்கண் ணோட அரிந்துகளங் கொண்டோர் | 40 

நிறஞ்சிதை கவயமொடு நிறப்புண் கூர்ந்து 
புறம்பெற வந்த போர்வாள் மறவர் 
வருக தாமென வாகைப் பொலந்தோடு 
பெருநா ளமயம் பிறக்கிடக் கொடுத்துத் 
தோடார் போந்தை தும்பையொடு முடித்துப் | 45 

பாடுதுறை முற்றிய கொற்ற வேந்தன் 
ஆடுகொள் மார்போ டரசுவிளங் கிருக்கையின் 
மாடல மறையோன் வந்து தோன்றி 
வாழ்க வெங்கோ மாதவி மடந்தை 
கானற் பாணி கனக விசயர்தம் | 50 

முடித்தலை நெரித்தது முதுநீர் ஞாலம் 
அடிப்படுத் தாண்ட அரசே வாழ்கெனப் 
பகைபுலத் தரசர் பலரீங் கறியா 
நகைத்திறங் கூறினை நான்மறை யாள 
யாதுநீ கூறிய உரைப்பொரு ளீங்கென | 55 

மாடல மறையோன் மன்னவற் குரைக்கும் 
கானலந் தண்டுறைக் கடல்விளை யாட்டினுள் 
மாதவி மடந்தை வரிநவில் பாணியோடு 
ஊடற் காலத் தூழ்வினை யுருத்தெழக் 
கூடாது பிரிந்து குலக்கொடி தன்னுடன் | 60 

மாட மூதூர் மதுரை புக்காங்கு 
இலைத்தார் வேந்தன் எழில்வான் எய்தக் 
கொலைக்களப் பட்ட கோவலன் மனைவி 
குடவர் கோவே நின்னாடு புகுந்து 
வடதிசை மன்னர் மணிமுடி யேறினள் | 65 

இன்னுங் கேட்டருள் இகல்வேற் றடக்கை 
மன்னர் கோவே யான்வருங் காரணம் 
மாமுனி பொதியின் மலைவலங் கொண்டு 
குமரியம் பெருந்துறை யாடி மீள்வேன் 
ஊழ்வினைப் பயன்கொல் உரைசால் சிறப்பின் | 70 

வாய்வாட் டென்னவன் மதுரையிற் சென்றேன் 
வலம்படு தானை மன்னவன் றன்னைச் 
சிலம்பின் வென்றனள் சேயிழை யென்றலும் 
தாதெரு மன்றத்து மாதரி யெழுந்து 
கோவலன் தீதிலன் கோமகன் பிழைத்தான் | 75 

அடைக்கல மிழந்தேன் இடைக்குல மாக்காள் 
குடையும் கோலும் பிழைத்த வோவென 
இடையிருள் யாமத் தெரியகம் புக்கதும் 
தவந்தரு சிறப்பிற் கவுந்தி சீற்றம் 
நிவந்தோங்கு செங்கோல் நீணில வேந்தன் | 80 

போகுயிர் தாங்கப் பொறைசா லாட்டி 
என்னோ டிவர்வினை உருத்த தோவென 
உண்ணா நோன்போ டுயிர்பதிப் பெயர்த்ததும் 
பொற்றேர்ச் செழியன் மதுரை மாநகர்க்கு 
உற்றது மெல்லாம் ஒழிவின் றுணர்ந்தாங்கு | 85 

என்பதிப் பெயர்ந்தேன் என்துயர் போற்றிச் 
செம்பியன் மூதூர்ச் சிறந்தோர்க் குரைக்க 
மைந்தற் குற்றதும் மடந்தைக் குற்றதும் 
செங்கோல் வேந்தற் குற்றதுங் கேட்டுக் 
கோவலன் தாதை கொடுந்துய ரெய்தி | 90 

மாபெருந் தானமா வான்பொரு ளீத்தாங்கு 
இந்திர விகாரம் ஏழுடன் புக்காங்கு 
அந்தர சாரிகள் ஆறைம் பதின்மர் 
பிறந்த யாக்கைப் பிறப்பற முயன்று 
துறந்தோர் தம்முன் துறவி யெய்தவும் | 95 

துறந்தோன் மனைவி மகன்துயர் பொறாஅள் 
இறந்ததுய ரெய்தி இரங்கிமெய் விடவும் 
கண்ணகி தாதை கடவுளர் கோலத்து 
அண்ணலம் பெருந்தவத் தாசீ வகர்முன் 
புண்ணிய தானம் புரிந்தறங் கொள்ளவும் | 100 

தானம் புரிந்தோன் றன்மனைக் கிழத்தி 
நாள்விடூஉ நல்லுயிர் நீத்துமெய் விடவும் 
மற்றது கேட்டு மாதவி மடந்தை 
நற்றாய் தனக்கு நற்றிறம் படர்கேன் 
மணிமே கலையை வான்துயர் உறுக்குங் | 105 

கணிகையர் கோலங் காணா தொழிகெனக் 
கோதைத் தாமம் குழலொடு களைந்து 
போதித் தானம் புரிந்தறங் கொள்ளவும் 
என்வாய்க் கேட்டோர் இறந்தோ ருண்மையின் 
நன்னீர்க் கங்கை யாடப் போந்தேன் | 110 

மன்னர் கோவே வாழ்க ஈங்கெனத் 
தோடார் போந்தை தும்பையொடு முடித்த 
வாடாவஞ்சி வானவர் பெருந்தகை 
மன்னவன் இறந்தபின் வளங்கெழு சிறப்பின் 
தென்னவன் நாடு செய்ததீங் குரையென | 115 

நீடு வாழியரோ நீணில வேந்தென 
மாடல மறையோன் மன்னவற் குரைக்கும்நின் 
மைத்துன வளவன் கிள்ளியொடு பொருந்தா 
ஒத்த பண்பினர் ஒன்பது மன்னர் 
இளவரசு பொறாஅர் ஏவல் கேளார் | 120 

வளநா டழிக்கும் மாண்பின ராதலின் 
ஒன்பது குடையும் ஒருபக லொழித்தவன் 
பொன்புனை திகிரி ஒருவழிப் படுத்தோய் 
பழையன் காக்கும் குழைபயில் நெடுங்கோட்டு 
வேம்புமுதல் தடிந்த ஏந்துவாள் வலத்துப் | 125 

போந்தைக் கண்ணிப் பொறைய கேட்டருள் 
கொற்கையி லிருந்த வெற்றிவேற் செழியன் 
பொற்றொழிற் கொல்லர் ஈரைஞ் ஞூற்றுவர் 
ஒருமுலை குறைத்த திருமா பத்தினிக்கு 
ஒருபக லெல்லை யுயிர்ப்பலி யூட்டி | 130 

உரைசெல வெறுத்த மதுரை மூதூர் 
அரைசுகெடுத் தலம்வரும் அல்லற் காலை 
தென்புல மருங்கில் தீதுதீர் சிறப்பின் 
மன்பதை காக்கும் முறைமுதற் கட்டிலின் 
நிரைமணிப் புரவி ஓே ரழ் பூண்ட | 135 

ஒருதனி யாழிக் கடவுட் டேர்மிசைக் 
காலைச் செங்கதிர்க் கடவுளே றினனென 
மாலைத் திங்கள் வழியோன் ஏறினன் 
ஊழிதொ றூழி உலகங் காத்து 
வாழ்க எங்கோ வாழிய பெரிதென | 140 

மறையோன் கூறிய மாற்ற மெல்லாம் 
இறையோன் கேட்டாங் கிருந்த எல்லையுள் 
அகல்வாய் ஞாலம் ஆரிருள் விழுங்கப் 
பகல்செல முதிர்ந்த படர்கூர் மாலைச் 
செந்தீப் பரந்த திசைமுகம் விளங்க | 145 

அந்திச் செக்கர் வெண்பிறை தோன்றப் 
பிறையேர் வண்ணம் பெருந்தகை நோக்க 
இறையோன் செவ்வியிற் கணியெழுந் துரைப்போன் 
எண்ணான்கு மதியம் வஞ்சி நீங்கியது 
மண்ணாள் வேந்தே வாழ்கென் றேத்த | 150 

நெடுங்காழ்க் கண்டம் நிரல்பட நிரைத்த 
கொடும்பட நெடுமதிற் கொடித்தேர் வீதியுள் 
குறியவும் நெடியவுங் குன்றுகண் டன்ன 
உறையுள் முடுக்கர் ஒருதிறம் போகி 
வித்தகர் கைவினை விளங்கிய கொள்கைச் | 155 

சித்திர விதானத்துச் செம்பொற் பீடிகைக் 
கோயி லிருக்கைக் கோமகன் ஏறி 
வாயி லாலரின் மாடலற் கூஉய் 
இளங்கோ வேந்தர் இறந்ததற் பின்னர் 
வளங்கெழு நன்னாட்டு மன்னவன் கொற்றமொடு | 160 

செங்கோற் றன்மை தீதின் றோவென 
எங்கோ வேந்தே வாழ்கென் றேத்தி 
மங்கல மறையோன் மாடலன் உரைக்கும் 
வெயில்விளங்கு மணிப்பூண் விண்ணவர் வியப்ப 
எயில்மூன் றெறிந்த இகல்வேற் கொற்றமும் | 165 

குறுநடைப் புறவின் நெடுந்துயர் தீர 
எறிதரு பருந்தின் இடும்பை நீங்க 
அரிந்துடம் பிட்டோன் அறந்தரு கோலும் 
திரிந்துவே றாகுங் காலமு முண்டோ 
தீதோ இல்லைச் செல்லற் காலையுங் | 170 

காவிரி புரக்கும் நாடுகிழ வோற்கென்று 
அருமறை முதல்வன் சொல்லக் கேட்டே 
பெருமகன் மறையோற் பேணி யாங்கவற்கு 
ஆடகப் பெருநிறை யையைந் திரட்டித் 
தோடார் போந்தை வேலோன் றன்னிறை | 175 

மாடல மறையோன் கொள்கென் றளித்தாங்கு 
ஆரிய மன்னர் ஐயிரு பதின்மரைச் 
சீர்கெழு நன்னாட்டுச் செல்கவென் றேவித் 
தாபத வேடத் துயிருய்ந்து பிழைத்த 
மாபெருந் தானை மன்ன குமரர் | 180 

சுருளிடு தாடி மருள்படு பூங்குழல் 
அரிபரந் தொழுகிய செழுங்கயல் நெடுங்கண் 
விரிவெண் தோட்டு வெண்ணகைத் துவர்வாய்ச் 
சூடக வரிவளை ஆடமைப் பணைத்தோள் 
வளரிள வனமுலைத் தளரியல் மின்னிடைப் | 185 

பாடகச் சீறடி ஆரியப் பேடியோடு 
எஞ்சா மன்னர் இறைமொழி மறுக்கும் 
கஞ்சுக முதல்வர் ஈரைஞ் ஞூற்றூவர் 
அரியிற் போந்தை அருந்தமி ழாற்றல் 
தெரியாது மலைந்த கனக விசயரை | 190 

இருபெரு வேந்தர்க்குக் காட்டிட ஏவித் 
திருந்துதுயில் கொள்ளா அளவை யாங்கணும் 
பரம்புநீர்க் கங்கைப் பழனப் பாசடைப் 
பயிலிளந் தாமரைப் பல்வண்டு யாழ்செய 
வெயிலிளஞ் செல்வன் விரிகதிர் பரப்பிக் | 195 

குணதிசைக் குன்றத் துயர்மிசைத் தோன்றக் 
குடதிசை யாளுங் கொற்ற வேந்தன் 
வடதிசைத் தும்பை வாகையொடு முடித்துத் 
தென்றிசைப் பெயர்ந்த வென்றித் தானையொடு 
நிதிதுஞ்சு வியன்நகர் நீடுநிலை நிவந்து | 200 

கதிர்செல வொழித்த கனக மாளிகை 
முத்துநிரைக் கொடித்தொடர் முழுவதும் வளைஇய 
சித்திர விதானத்துச் செய்பூங் கைவினை 
இலங்கொளி மணிநிரை யிடையிடை வகுத்த 
விலங்கொளி வயிரமொடு பொலந்தகடு போகிய | 205 

மடையமை செறுவின் வான்பொற் கட்டில் 
புடைதிரள் தமனியப் பொற்கா லமளிமிசை 
இணைபுண ரெகினத் திளமயிர் செறித்த 
துணையணைப் பள்ளித் துயிலாற்றுப் படுத்தாங்கு 
எறிந்துகளங் கொண்ட இயறேர்க் கொற்றம் | 210 

அறிந்துரை பயின்ற ஆயச் செவிலியர் 
தோட்டுணை துறந்த துயரீங் கொழிகெனப் 
பாட்டொடு தொடுத்துப் பல்யாண்டு வாழ்த்தச் 
சிறுகுறுங் கூனுங் குறளுஞ் சென்று 
பெறுகநின் செவ்வி பெருமகன் வந்தான் | 215 

நறுமலர்க் கூந்தல் நாளணி பெறுகென 
அமைவிளை தேறல் மாந்திய கானவன் 
கவண்விடு புடையூஉக் காவல் கைவிட 
வீங்குபுனம் உணீஇய வேண்டி வந்த 
ஓங்கியல் யானை தூங்குதுயி லெய்த | 220 

வாகை தும்பை வடதிசைச் சூடிய 
வேக யானையின் வழியோ நீங்கெனத் 
திறத்திறம் பகர்ந்து சேணோங் கிதணத்துக் 
குறத்தியர் பாடிய குறிஞ்சிப் பாணியும் 
வடதிசை மன்னர் மன்னெயின் முருக்கிக் | 225 

கவடி வித்திய கழுதையே ருழவன் 
குடவர் கோமான் வந்தான் நாளைப் 
படுநுகம் பூணாய் பகடே மன்னர் 
அடித்தளை நீக்கும் வெள்ளணி யாமெனும் 
தொடுப்பேர் உழவ ரோதைப் பாணியும் | 230 

தண்ணான் பொருநை யாடுந ரிட்ட 
வண்ணமுஞ் சுண்ணமும் மலரும் பரந்து 
விண்ணுறை விற்போல் விளங்கிய பெருந்துறை 
வண்டுண மலர்ந்த மணித்தோட்டுக் குவளை 
முண்டகக் கோதையொடு முடித்த குஞ்சியின் | 235 

முருகுவிரி தாமரை முழுமலர் தோயக் 
குருகலர் தாழைக் கோட்டுமிசை யிருந்து 
வில்லவன் வந்தான் வியன்பே ரிமயத்துப் 
பல்லான் நிரையொடு படர்குவிர் நீரெனக் 
காவலன் ஆனிரை நீர்த்துறை படீஇக் | 240 

கோவலர் ஊதுங் குழலின் பாணியும் 
வெண்டிரை பொருத வேலைவா லுகத்துக் 
குண்டுநீ ரடைகரைக் குவையிரும் புன்னை 
வலம்புரி யீன்ற நலம்புரி முத்தம் 
கழங்காடு மகளி ரோதை யாயத்து | 245 

வழங்குதொடி முன்கை மலர ஏந்தி 
வானவன் வந்தான் வளரிள வனமுலை 
தோள்நலம் உணீஇய தும்பை போந்தையொடு 
வஞ்சி பாடுதும் மடவீர் யாமெனும் 
அஞ்சொற் கிளவியர் அந்தீம் பாணியும் | 250 

ஓர்த்துடன் இருந்த கோப்பெருந் தேவி 
வால்வளை செறிய வலம்புரி வலனெழ 
மாலைவெண் குடைக்கீழ் வாகைச் சென்னியன் 
வேக யானையின் மீமிசைப் பொலிந்து 
குஞ்சர ஒழுகையிற் கோநக ரெதிர்கொள | 255 

வஞ்சியுட் புகுந்தனன் செங்குட் டுவனென். 

## 3.28 நடுகற் காதை

தண்மதி யன்ன தமனிய நெடுங்குடை 
மண்ணக நிழற்செய மறவா ளேந்திய 
நிலந்தரு திருவின் நெடியோன் றனாது 
வலம்படு சிறப்பின் வஞ்சி மூதூர் 
ஒண்டொடித் தடக்கையின் ஒண்மலர்ப் பலிதூஉய் | 5 

வெண்திரி விளக்கம் ஏந்திய மகளிர் 
உலக மன்னவன் வாழ்கென் றேத்திப் 
பலர்தொழ வந்த மலரவிழ் மாலை 
போந்தைக் கண்ணிப் பொலம்பூந் தெரியல் 
வேந்துவினை முடித்த ஏந்துவாள் வலத்தர் | 10 

யானை வெண்கோடு அழுத்திய மார்பும் 
நீள்வேல் கிழித்த நெடும்புண் ஆகமும் 
எய்கணை கிழித்த பகட்டெழில் அகலமும் 
வைவாள் கிழித்த மணிப்பூண் மார்பமும் 
மைம்மல ருண்கண் மடந்தைய ரடங்காக் | 15 

கொம்மை வரிமுலை வெம்மை வேதுறீஇ 
அகிலுண விரித்த அம்மென் கூந்தல் 
முகில்நுழை மதியத்து முரிகருஞ் சிலைக்கீழ் 
மகரக் கொடியோன் மலர்க்கணை துரந்து 
சிதரரி பரந்த செழுங்கடைத் தூதும் | 20 

மருந்தும் ஆயதிம் மாலையென் றேத்த 
இருங்கனித் துவர்வாய் இளநிலா விரிப்பக் 
கருங்கயல் பிறழுங் காமர் செவ்வியில் 
திருந்தெயி றரும்பிய விருந்தின் மூரலும் 
மாந்தளிர் மேனி மடவோர் தம்மால் | 25 

ஏந்துபூண் மார்பின் இளையோர்க் களித்துக் 
காசறைத் திலகக் கருங்கறை கிடந்த 
மாசில்வாள் முகத்து வண்டொடு சுருண்ட 
குழலுங் கோதையுங் கோலமுங் காண்மார் 
நிழல்கால் மண்டிலம் தம்மெதிர் நிறுத்தி | 30 

வணர்கோட்டுச் சீறியாழ் வாங்குபு தழீஇப் 
புணர்புரி நரம்பிற் பொருள்படு பத்தர்க் 
குரல்குர லாக வருமுறைப் பாலையில் 
துத்தங் குரலாத் தொன்முறை யியற்கையின் 
அந்தீங் குறிஞ்சி யகவன் மகளிரின் | 35 

மைந்தர்க் கோங்கிய வருவிருந் தயர்ந்து 
முடிபுறம் உரிஞ்சுங் கழற்காற் குட்டுவன் 
குடிபுறந் தருங்கால் திருமுகம் போல 
உலகுதொழத் தோன்றிய மலர்கதிர் மதியம் 
பலர்புகழ் மூதூர்க்குக் காட்டி நீங்க | 40 

மைந்தரும் மகளிரும் வழிமொழி கேட்ப 
ஐங்கணை நெடுவேள் அரசுவீற் றிருந்த 
வெண்ணிலா முன்றிலும் வீழ்பூஞ் சேக்கையும் 
மண்ணீட் டரங்கமும் மலர்ப்பூம் பந்தரும் 
வெண்கால் அமளியும் விதானவே திகைகளும் | 45 

தண்கதிர் மதியம் தான்கடி கொள்ளப் 
படுதிரை சூழ்ந்த பயங்கெழு மாநிலத் 
திடைநின் றோங்கிய நெடுநிலை மேருவிற் 
கொடிமதின் மூதூர் நடுநின் றோங்கிய 
தமனிய மாளிகைப் புனைமணி யரங்கின் | 50 

வதுவை வேண்மாள் மங்கல மடந்தை 
மதியேர் வண்ணங் காணிய வருவழி 
எல்வளை மகளிர் ஏந்திய விளக்கம் 
பல்லாண் டேத்தப் பரந்தன வொருசார் 
மண்கணை முழவும் வணர்கோட் டியாழும் | 55 

பண்கனி பாடலும் பரந்தன வொருசார் 
மான்மதச் சாந்தும் வரிவெண் சாந்தும் 
கூனுங் குறளுங் கொண்டன வொருசார் 
வண்ணமுஞ் சுண்ணமும் மலர்ப்பூம் பிணையலும் 
பெண்ணணிப் பேடியர் ஏந்தின ரொருசார் | 60 

பூவும் புகையும் மேவிய விரையும் 
தூவியஞ் சேக்கை சூழ்ந்தன வொருசார் 
ஆடியும் ஆடையும் அணிதரு கலன்களும் 
சேடியர் செவ்வியின் ஏந்தின ரொருசார் 
ஆங்கவள் தன்னுடன் அணிமணி யரங்கம் | 65 

வீங்குநீர் ஞாலம் ஆள்வோன் ஏறித் 
திருநிலைச் சேவடிச் சிலம்புவாய் புலம்பவும் 
பரிதரு செங்கையிற் படுபறை யார்ப்பவும் 
செங்கண் ஆயிரம் திருக்குறிப் பருளவும் 
செஞ்சடை சென்று திசைமுகம் அலம்பவும் | 70 

பாடகம் பதையாது சூடகந் துளங்காது 
மேகலை ஒலியாது மென்முலை அசையாது 
வார்குழை ஆடாது மணிக்குழல் அவிழாது 
உமையவள் ஒருதிற னாக ஓங்கிய 
இமையவன் ஆடிய கொட்டிச் சேதம் | 75 

பாத்தரு நால்வகை மறையோர் பறையூர்க் 
கூத்தச் சாக்கைய னாடலின் மகிழ்ந்தவன் 
ஏத்தி நீங்க இருநிலம் ஆள்வோன் 
வேத்தியன் மண்டபம் மேவிய பின்னர் 
நீலன் முதலிய கஞ்சுக மாக்கள் | 80 

மாடல மறையோன் தன்னொடுந் தோன்றி 
வாயி லாளரின் மன்னவற் கிசைத்தபின் 
கோயில் மாக்களிற் கொற்றவற் றொழுது 
தும்பை வெம்போர்ச் சூழ்கழல் வேந்தே 
செம்பியன் மூதூர்ச் சென்றுபுக் காங்கு | 85 

வச்சிர மவந்தி மகதமொடு குழீஇய 
சித்திர மண்டபத் திருக்க வேந்தன் 
அமரகத் துடைந்த ஆரிய மன்னரொடு 
தமரிற் சென்று தகையடி வணங்க 
நீளம ரழுவத்து நெடும்பே ராண்மையொடு | 90 

வாளுங் குடையும் மறக்களத் தொழித்துக் 
கொல்லாக் கோலத் துயிருய்ந் தோரை 
வெல்போர்க் கோடல் வெற்றம் அன்றெனத் 
தலைத்தேர்த் தானைத் தலைவற் குரைத்தனன் 
சிலைத்தார் அகலத்துச் செம்பியர் பெருந்தகை | 95 

ஆங்குநின் றகன்றபின் அறக்கோல் வேந்தே 
ஓங்குசீர் மதுரை மன்னவற் காண 
ஆரிய மன்னர் அமர்க்களத் தெடுத்த 
சீரியல் வெண்குடைக் காம்புநனி சிறந்த 
சயந்தன் வடிவில் தலைக்கோ லாங்குக் | 100 

கயந்தலை யானையிற் கவிகையிற் காட்டி 
இமயச் சிமையத் திருங்குயி லாலுவத் 
துமையொரு பாகத் தொருவனை வணங்கி 
அமர்க்களம் அரசன தாகத் துறந்து 
தவப்பெருங் கோலங் கொண்டோர் தம்மேல் | 105 

கொதியழற் சீற்றங் கொண்டோன் கொற்றம் 
புதுவ தென்றனன் போர்வேற் செழியனென் 
றேனை மன்னர் இருவருங் கூறிய 
நீண்மொழி யெல்லாம் நீலன் கூறத் 
தாமரைச் செங்கண் தழனிறங் கொள்ளக் | 110 

கோமகன் நகுதலும் குறையாக் கேள்வி 
மாடலன் எழுந்து மன்னவர் மன்னே 
வாழ்கநின் கொற்றம் வாழ்கவென் றேத்திக் 
கறிவளர் சிலம்பிற் றுஞ்சும் யானையின் 
சிறுகுரல் நெய்தல் வியுலூ ரெறிந்தபின் | 115 

ஆர்புனை தெரியல் ஒன்பது மன்னரை 
நேரி வாயில் நிலைச்செரு வென்று 
நெடுந்தேர்த் தானையொ டிடும்பிற்புறத் திறுத்துக் 
கொடும்போர் கடந்து நெடுங்கட லோட்டி 
உடன்றுமேல் வந்த ஆரிய மன்னரைக் | 120 

கடும்புனற் கங்கைப் பேர்யாற்று வென்றோய் 
நெடுந்தார் வேய்ந்த பெரும்படை வேந்தே 
புரையோர் தம்மொடு பொருந்த வுணர்ந்த 
அரைச ரேறே யமைகநின் சீற்றம் 
மண்ணாள் வேந்தே நின்வா ணாட்கள் | 125 

தண்ணான் பெருநை மணலினுஞ் சிறக்க 
அகழ்கடல் ஞாலம் ஆள்வோய் வாழி 
இகழா தென்சொற் கேட்டல் வேண்டும் 
வையங் காவல் பூண்டநின் நல்யாண்டு 
ஐயைந் திரட்டிச் சென்றதற் பின்னும் | 130 

அறக்கள வேள்வி செய்யா தியாங்கணும் 
மறக்கள வேள்வி செய்வோ யாயினை 
வேந்துவினை முடித்த ஏந்துவாள் வலத்துப் 
போந்தைக் கண்ணிநின் னூங்கணோர் மருங்கில் 
கடற்கடம் பெறிந்த காவல னாயினும் | 135 

விடர்ச்சிலை பொறித்த விறலோ னாயினும் 
நான்மறை யாளன் செய்யுட் கொண்டு 
மேல்நிலை யுலகம் விடுத்தோ னாயினும் 
போற்றி மன்னுயிர் முறையிற் கொள்கெனக் 
கூற்றுவரை நிறுத்த கொற்றவ னாயினும் | 140 

வன்சொல் யவனர் வளநா டாண்டு 
பொன்படு நெடுவரை புகுந்தோ னாயினும் 
மிகப்பெருந் தானையோடு இருஞ்செரு வோட்டி 
அகப்பா எறிந்த அருந்திற லாயினும் 
உருகெழு மரபின் அயிரை மண்ணி | 145 

இருகடல் நீரும் ஆடினோ னாயினும் 
சதுக்கப் பூதரை வஞ்சியுள் தந்து 
மதுக்கொள் வேள்வி வேட்டோ னாயினும் 
மீக்கூற் றாளர் யாவரும் இன்மையின் 
யாக்கை நில்லா தென்பதை யுணர்ந்தோய் | 150 

மல்லன்மா ஞாலத்து வாழ்வோர் மருங்கில் 
செல்வம் நில்லா தென்பதை வெல்போர்த் 
தண்டமிழ் இகழ்ந்த ஆரிய மன்னரின் 
கண்டனை யல்லையோ காவல் வேந்தே 
இளமை நில்லா தென்பதை எடுத்தீங்கு | 155 

உணர்வுடை மாக்கள் உரைக்க வேண்டா 
திருஞெமிர் அகலத்துச் செங்கோல் வேந்தே 
நரைமுதிர் யாக்கை நீயுங் கண்டனை 
விண்ணோர் உருவின் எய்திய நல்லுயிர் 
மண்ணோர் உருவின் மறிக்கினும் மறிக்கும் | 160 

மக்கள் யாக்கை பூண்ட மன்னுயிர் 
மிக்கோய் விலங்கின் எய்தினும் எய்தும் 
விலங்கின் யாக்கை விலங்கிய இன்னுயிர் 
கலங்கஞர் நரகரைக் காணினுங் காணும் 
ஆடுங் கூத்தர்போல் ஆருயிர் ஒருவழிக் | 165 

கூடிய கோலத் தொருங்குநின் றியலாது 
செய்வினை வழித்தாய் உயிர்செலு மென்பது 
பொய்யில் காட்சியோர் பொருளுரை யாதலின் 
எழுமுடி மார்பநீ யேந்திய திகிரி 
வழிவழிச் சிறக்க வயவாள் வேந்தே | 170 

அரும்பொருட் பரிசிலன் அல்லேன் யானும் 
பெரும்பேர் யாக்கை பெற்ற நல்லுயிர் 
மலர்தலை யுலகத் துயிர்போகு பொதுநெறி 
புலவரை யிறந்தோய் போகுதல் பொறேஎன் 
வானவர் போற்றும் வழிநினக் களிக்கும் | 175 

நான்மறை மருங்கின் வேள்விப் பார்ப்பான் 
அருமறை மருங்கின் அரசர்க் கோங்கிய 
பெருநல் வேள்வி நீசெயல் வேண்டும் 
நாளைச் செய்குவம் அறமெனில் இன்றே 
கேள்வி நல்லுயிர் நீங்கினு நீங்கும் | 180 

இதுவென வரைந்து வாழுநா ளுணர்ந்தோர் 
முதுநீர் உலகில் முழுவது மில்லை 
வேள்விக் கிழத்தி யிவளொடுங் கூடித் 
தாழ்கழல் மன்னர் நின்னடி போற்ற 
ஊழியோ டூழி யுலகங் காத்து | 185 

நீடுவா ழியரோ நெடுந்தகை யென்று 
மறையோன் மறைநா வுழுது வான்பொருள் 
இறையோன் செவிசெறு வாக வித்தலின் 
வித்திய பெரும்பதம் விளைந்துபத மிகுத்துத் 
துய்த்தல் வேட்கையிற் சூழ்கழல் வேந்தன் | 190 

நான்மறை மரபின் நயந்தெரி நாவின் 
கேள்வி முடித்த வேள்வி மாக்களை 
மாடல மறையோன் சொல்லிய முறைமையின் 
வேள்விச் சாந்தியின் விழாக்கொள ஏவி 
ஆரிய அரசரை அருஞ்சிறை நீக்கிப் | 195 

பேரிசை வஞ்சி மூதூர்ப் புறத்துத் 
தாழ்நீர் வேலித் தண்மலர்ப் பூம்பொழில் 
வேளா விக்கோ மாளிகை காட்டி 
நன்பெரு வேள்வி முடித்ததற் பின்னாள் 
தம்பெரு நெ டுநகர்ச் சார்வதுஞ் சொல்லியம் | 200 

மன்னவர்க் கேற்பன செய்க நீயென 
வில்லவன் கோதையை விருப்புடன் ஏவிச் 
சிறையோர் கோட்டஞ் சீமின் யாங்கணும் 
கறைகெழு நல்லூர்க் கறைவீடு செய்ம்மென 
அழும்பில் வேளோடு ஆயக் கணக்கரை | 205 

முழங்குநீர் வேலி மூதூர் ஏவி 
அருந்திற லரசர் முறைசெயி னல்லது 
பெரும்பெயர்ப் பெண்டிர்க்குக் கற்புச் சிறவாதெனப் 
பண்டையோர் உரைத்த தண்டமிழ் நல்லுரை 
பார்தொழு தேத்தும் பத்தினி யாகலின் | 210 

ஆர்புனை சென்னி யரசற் களித்துச் 
செங்கோல் வளைய வுயிர்வா ழாமை 
தென்புலங் காவல் மன்னவற் களித்து 
வஞ்சினம் வாய்த்தபி னல்லதை யாவதும் 
வெஞ்சினம் விளியார் வேந்த ரென்பதை | 215 

வடதிசை மருங்கின் மன்னவ ரறியக் 
குடதிசை வாழுங் கொற்றவற் களித்து 
மதுரை மூதூர் மாநகர் கேடுறக் 
கொதியழற் சீற்றம் கொங்கையின் விளைத்து 
நன்னா டணைந்து நளிர்சினை வேங்கைப் | 220 

பொன்னணி புதுநிழல் பொருந்திய நங்கையை 
அறக்களத் தந்தணர் ஆசான் பெருங்கணி 
சிறப்புடைக் கம்மியர் தம்மொடுஞ் சென்று 
மேலோர் விழையும் நூனெறி மாக்கள் 
பால்பெற வகுத்த பத்தினிக் கோட்டத்து | 225 

இமையவர் உறையும் இமையச் செவ்வரைச் 
சிமையச் சென்னித் தெய்வம் பரசிக் 
கைவினை முற்றிய தெய்வப் படிமத்து 
வித்தகர் இயற்றிய விளங்கிய கோலத்து 
முற்றிழை நன்கலம் முழுவதும் பூட்டிப் | 230 

பூப்பலி செய்து காப்பக்கடை நிறுத்தி 
வேள்வியும் விழாவும் நாடொறும் வகுத்துக் 
கடவுள் மங்கலம் செய்கென ஏவினன் 
வடதிசை வணக்கிய மன்னவ ரேறென். 

## 3.29 வாழ்த்துக் காதை

உரைப் பாட்டு மடை 
குமரியொடு வடவிமயத் தொருமொழிவைத் துலகாண்ட 
சேரலாதற்குத் திகழொளி ஞாயிற்றுச் சோழன்மகளீன்ற 
மைந்தன் கொங்கர் செங்களம் வேட்டுக் கங்கைப் பேர் 
யாற்றுக் கரைபோகிய செங்குட்டுவன் சினஞ் செருக்கி 
வஞ்சியுள் வந்திருந்த காலை, வட ஆரிய மன்னர் ஆங் 
கோர் மடவரலை மாலைசூட்டி உடனுறைந்த இருக்கை 
தன்னில் ஒன்றுமொழி நகையினராய்த் தென்றமிழ் நாடா 
ளும் வேந்தர் செருவேட்டுப் புகன்றெழுந்து மின்றவழும் 
இமய நெற்றியில் விளங்கு வில் புலி கயல் பொறித்த 
நாள் எம்போலும் முடிமன்னர் ஈங்கில்லை போலும் என்ற 
வார்த்தை அங்குவாழும் மாதவர் வந்தறிவுறுத்தவிடத் 
தாங்கண் உருள்கின்ற மணிவட்டைக் குணில்கொண்டு 
துரந்ததுபோல் இமயமால்வரைக் கற்கடவுளாமென்ற 
வார்த்தை இடந்துரப்ப, ஆரியநாட்டரசோட்டி அவர் 
முடித்தலை அணங்காகிய பேரிமயக் கல்சுமத்திப் 
பெயர்ந்து போந்து நயந்த கொள்கையிற் கங்கைப்பேர் 
யாற்றிருந்து நங்கைதன்னை நீர்ப்படுத்தி வெஞ்சினந்தரு 
வெம்மை நீங்கி வஞ்சிமா நகர்புகுந்து நிலவரசர் நீண் 
முடியாற் பலர்தொழு படிமங் காட்டித் தடமுலைப் பூச 
லாட்டியைக் கடவுண் மங்கலஞ்செய்தபின்னாள் கண்ணகி 
தன் கோட்டத்து மண்ணரசர் திறைகேட்புழி, அலம்வந்த 
மதிமுகத்திற் சில செங்கயல் நீர் உமிழப் பொடியாடிய 
கருமுகில்தன் புறம்புதைப்ப அறம்பழித்துக் கோவலன்றன் 
வினையுருத்துக் குறுமகனாற் கொலையுன்ன காவலன் 
றன் இடஞ்சென்ற கண்ணகிதன் கண்ணீர்கண்டு மன் 
னரசர் பெருந்தோன்றல் உண்ணீரற் றுயிரிழந்தமை 
மாமறையோன் வாய்கேட்டு மாசாத்துவான் தான்றுறப் 
பவும் மனைக்கிழத்தி உயிரிழப்பவும் எனைப் பெருந் 
துன்பமெய்திக் காவற்பெண்டும் அடித்தோழியும் கடவுட் 
சாத்தனுடன் உறைந்த தேவந்தியும் உடன்கூடிச் சேயி 
ழையைக் காண்டுமென்று மதுரைமாநகர் புகுந்து முதிரா 
முலைப் பூசல்கேட்டு ஆங்கடைக்கலமிழந் துயிரிழந்த 
இடைக்குல மகளிடமெய்தி ஐயையவள் மகளோடும் 
வையையொரு வழிக்கொண்டு மாமலை மீமிசையேறிக் 
கோமகடன் கோயில்புக்கு நங்கைக்குச் சிறப்பயர்ந்த 
செங்குட்டுவற்குத் திறமுரைப்பர் மன்; | 1 

 
தேவந்தி சொல் 
 
முடிமன்னர் மூவருங் காத்தோம்புந் தெய்வ 
வடபே ரிமய மலையிற் பிறந்து 
கடுவரற் கங்கைப் புனலாடிப் போந்த 
தொடிவளைத் தோளிக்குத் தோழிநான் கண்டீர் 
சோணாட்டார் பாவைக்குத் தோழிநான் கண்டீர்;| 2 

 
காவற்பெண்டு சொல் 
 
மடம்படு சாயலாள் மாதவி தன்னைக் 
கடம்படாள் காதற் கணவன் கைப் பற்றிக் 
குடம்புகாக் கூவற் கொடுங்கானம் போந்த 
தடம்பெருங் கண்ணிக்குத் தாயர்நான் கண்டீர் 
தண்புகார்ப் பாவைக்குத் தாயர்நான் கண்டீர்;| 3 

 
அடித் தோழி சொல் 
 
தற்பயந்தாட் கில்லை தன்னைப் புறங்காத்த 
எற்பயந் தாட்கும் எனக்குமோர் சொல்லில்லை 
கற்புக் கடம்பூண்டு காதலன் பின்போந்த 
பொற்றொடி நங்கைக்குத் தோழிநான் கண்டீர் 
பூம்புகார்ப் பாவைக்குத் தோழிநான் கண்டீர்; | 4 

 
தேவந்தி யரற்று 
 
செய்தவ மில்லாதேன் தீக்கனாக் கேட்டநாள் 
எய்த வுணரா திருந்தேன்மற் றென்செய்தேன் 
மொய்குழன் மங்கை முலைப்பூசல் கேட்டநாள் 
அவ்வை யுயிர்வீவுங் கேட்டாயோ தோழீ 
அம்மாமி தன்வீவுங் கேட்டாயோ தோழீ; | 5 

 
காவற்பெண் டரற்று 
 
கோவலன் றன்னைக் குறுமகன் கோளிழைப்பக் 
காவலன் றன்னுயிர் நீத்ததுதான் கேட்டேங்கிச் 
சாவதுதான் வாழ்வென்று தானம் பலசெய்து 
மாசாத்து வான்துறவுங் கேட்டாயோ அன்னை 
மாநாய்கன் றன்றுறவுங் கேட்டாயோ அன்னை; | 6 

 
அடித்தோழி யரற்று 
 
காதலன் றன்வீவுங் காதலிநீ பட்டதூஉம் 
ஏதிலார் தாங்கூறும் ஏச்சுரையுங் கேட்டேங்கிப் 
போதியின்கீழ் மாதவர்முன் புண்ணியதா னம்புரிந்த 
மாதவி தன்றுறவுங் கேட்டாயோ தோழீ 
மணிமே கலைதுறவுங் கேட்டாயோ தோழீ; | 7 

 
தேவந்தி ஐயையைக் காட்டி யரற்றியது 
 
ஐயந்தீர் காட்சி யடைக்கலங் காத்தோம்ப 
வல்லாதேன் பெற்றேன் மயலென் றுயிர்நீத்த 
அவ்வை மகளிவடான் அம்மணம் பட்டிலா 
வையெயிற் றையையைக் கண்டாயோ தோழீ 
மாமி மடமகளைக் கண்டாயோ தோழீ;| 8 

 
செங்குட்டுவன் கூற்று 
 
என்னேயிஃ தென்னேயிஃ தென்னேயிஃ தென்னேகொல் 
பொன்னஞ் சிலம்பிற் புனைமே கலைவளைக்கை 
நல்வயிரப் பொற்றோட்டு நாவலம் பொன்னிழைசேர் 
மின்னுக் கொடியொன்று மீவிசும்பிற் றோன்றுமால்;| 9 

 
செங்குட்டுவற்குக் கண்ணகியார் 
கடவு ணல்லணி காட்டியது 
 
தென்னவன் தீதிலன் தேவர்கோன் றன்கோயில் 
நல்விருந் தாயினான் நானவன் றன்மகள் 
வென்வேலான் குன்றில் விளையாட்டு யானகலேன் 
என்னோடுந் தோழிமீ ரெல்லீரும் வம்மெல்லாம்; | 10 

 
வஞ்சிமகளிர் சொல் 
 
வஞ்சியீர் வஞ்சி யிடையீர் மறவேலான் 
பஞ்சடி யாயத்தீ ரெல்லீரும் வம்மெல்லாம்; 
கொங்கையாற் கூடற் பதிசிதைத்துக் கோவேந்தைச் 
செஞ்சிலம்பால் வென்றாளைப் பாடுதும் வம்மெல்லாம் 
தென்னவன் றன்மகளைப் பாடுதும் வம்மெல்லாம்; 
செங்கோல் வளைய வுயிர்வாழார் பாண்டியரென் 
றெங்கோ முறைநா இயம்பஇந் நாடடைந்த 
பைந்தொடிப் பாவையைப் பாடுதும் வம்மெல்லாம் 
பாண்டியன் றன்மகளைப் பாடுதும் வம்மெல்லாம்; | 11 

 
ஆயத்தார் சொல் 
 
வானவ னெங்கோ மகளென்றாம் வையையார் 
கோனவன்றான் பெற்ற கொடியென்றாள்-வானவனை 
வாழ்த்துவோம் நாமாக வையையார் கோமானை 
வாழ்த்துவாள் தேவ மகள்; | 12 

 
வாழ்த்து 
 
தொல்லை வினையால் துயருழந்தாள் கண்ணின்நீர் 
கொல்ல உயிர் கொடுத்த கோவேந்தன் வாழியரோ, 
வாழியரோ வாழி வருபுனல்நீர் வையை 
சூழு மதுரையார் கோமான்றன் தொல்குலமே;| 13 

 
மலையரையன் பெற்ற மடப்பாவை தன்னை 
நிலவரசர் நீண்முடிமேல் ஏற்றினான் வாழியரோ, 
வாழியரோ வாழி வருபுனல்நீர்த் தண்பொருநை 
சூழ்தரும் வஞ்சியார் கோமான்றன் தொல்குலமே; | 14 

 
எல்லா நாம்; 
காவிரி நாடனைப் பாடுதும் பாடுதும் 
பூவிரி கூந்தல் புகார்;| 15 

 
அம்மானை வரி 
 
வீங்குநீர் வேலி யுலகாண்டு விண்ணவர்கோன் 
ஓங்கரணங் காத்த வுரவோன்யா ரம்மானை 
ஓங்கரணங் காத்த வுரவோன் உயர்விசும்பில் 
தூங்கெயில் மூன்றெறிந்த சோழன்கா னம்மானை 
சோழன் புகார்நகரம் பாடேலோ ரம்மானை; | 16 

 
புறவு நிறைபுக்குப் பொன்னுலக மேத்தக் 
குறைவில் உடம்பரிந்த கொற்றவன்யா ரம்மானை 
குறைவில் உடம்பரிந்த கொற்றவன்முன் வந்த 
கறவை முறைசெய்த காவலன்கா ணம்மானை 
காவலன் பூம்புகார் பாடேலோ ரம்மானை; | 17 

 
கடவரைக ளோரெட்டுங் கண்ணிமையா காண 
வடவரைமேல் வாள்வேங்கை யொற்றினன்யா ரம்மானை 
வடவரைமேல் வாள்வேங்கை யொற்றினன்றிக் கெட்டுங் 
குடைநிழலிற் கொண்டளித்த கொற்றவன்கா னம்மானை 
கொற்றவன்றன் பூம்புகார் பாடேலோ ரம்மானை; | 18 

 
அம்மனை தங்கையிற் கொண்டங் கணியிழையார் 
தம்மனையிற் பாடுந் தகையேலோ ரம்மானை 
தம்மனையிற் பாடுந் தகையெலாந் தார்வேந்தன் 
கொம்மை வரிமுலைமேற் கூடவே யம்மானை 
கொம்மை வரிமுலைமேற் கூடிற் குலவேந்தன் 
அம்மென் புகார்நகரம் பாடேலோ ரம்மானை;| 19 

 
கந்துக வரி 
 
பொன்னிலங்கு பூங்கொடி பொலஞ்செய்கோதை வில்லிட 
மின்னிலங்கு மேகலைகள் ஆர்ப்பஆர்ப்ப எங்கணும் 
தென்னன் வாழ்க வாழ்கஎன்று சென்றுபந் தடித்துமே 
தேவரார மார்பன்வாழ்க என்றுபந் தடித்துமே;| 20 

 
பின்னுமுன்னும் எங்கணும் பெயர்ந்துவந் தெழுந்துலாய் 
மின்னுமின் னிளங்கொடி வியனிலத் திழிந்தெனத் 
தென்னன்வாழ்க வாழ்கஎன்று சென்றுபந் தடித்துமே 
தேவரார மார்பன்வாழ்க என்றுபந் தடித்துமே;| 21 

 
துன்னிவந்து கைத்தலத் திருந்ததில்லை நீணிலம் 
தன்னினின்று மந்தரத் தெழுந்ததில்லை தானெனத் 
தென்னன்வாழ்க வாழ்கஎன்று சென்றுபந் தடித்துமே 
தேவரார மார்பன்வாழ்க என்றுபந் தடித்துமே;| 22 

 
ஊசல் வரி 
 
வடங்கொள் மணியூசன் மேலிரீஇ ஐயை 
உடங்கொருவர் கைநிமிர்த்தாங் கொற்றைமே லூக்கக் 
கடம்பு முதல்தடிந்த காவலனைப் பாடிக் 
குடங்கைநெடுங் கண்பிறழ ஆடாமோ ஊசல் 
கொடுவிற் பொறிபாடி ஆடாமோ ஊசல்;| 23 

 
ஓரைவ ரீரைம் பதின்மர் உடன்றெழுந்த 
போரிற் பெருஞ்சோறு போற்றாது தானளித்த 
சேரன் பொறையன் மலையன் திறம்பாடிக் 
கார்செய் குழலாட ஆடாமோ ஊசல் 
கடம்பெறிந்த வாபாடி ஆடாமோ ஊசல்;| 24 

 
வன்சொல் யவனர் வளநாடு வன்பெருங்கல் 
தென்குமரி யாண்ட செருவிற் கயற்புலியான் 
மன்பதைகாக் குங்கோமான் மன்னன் திறம்பாடி 
மின்செய் இடைநுடங்க ஆடாமோ ஊசல் 
விறல்விற் பொறிபாடி ஆடாமோ ஊசல்;| 25 

 
வள்ளைப் பாட்டு 
 
தீங்கரும்பு நல்லுலக்கை யாகச் செழுமுத்தம் 
பூங்காஞ்சி நீழல் அவைப்பார் புகார்மகளிர் 
ஆழிக் கொடித்திண்டேர்ச் செம்பியன் வம்பலர்தார்ப் 
பாழித் தடவரைத்தோட் பாடலே பாடல் 
பாவைமார் ஆரிக்கும் பாடலே பாடல்;| 26 

 
பாடல்சான் முத்தம் பவழ உலக்கையான் 
மாட மதுரை மகளிர் குறுவரே 
வானவர்கோன் ஆரம் வயங்கியதோட் பஞ்சவன்றன் 
மீனக் கொடிபாடும் பாடலே பாடல் 
வேப்பந்தார் நெஞ்சுணக்கும் பாடலே பாடல்;| 27 

 
சந்துரற் பெய்து தகைசால் அணிமுத்தம் 
வஞ்சி மகளிர் குறுவரே வான்கோட்டாற் 
கடந்தடுதார்ச் சேரன் கடம்பெறிந்த வார்த்தை 
படர்ந்த நிலம்போர்த்த பாடலே பாடல் 
பனந்தோ டுளங்கவரும் பாடலே பாடல்;| 28 

 
ஆங்கு, நீணில மன்னர் நெடுவிற் பொறையன்நல் 
தாள்தொழார் வாழ்த்தல் தமக்கரிது சூளொழிய 
எங்கோ மடந்தையும் ஏத்தினாள் நீடுழி 
செங்குட் டுவன்வாழ்க என்று.| 21 

 

## 3.30 வரந்தரு காதை

வடதிசை வணக்கிய வானவர் பெருந்தகை 
கடவுட் கோலம் கட்புலம் புக்கபின் 
தேவந் திகையைச் செவ்விதின் நோக்கி 
வாயெடுத் தரற்றிய மணிமே கலையார் 
யாதவள் துறத்தற் கேதுவீங் குரையெனக் | 5 

கோமகன் கொற்றங் குறைவின் றோங்கி 
நாடு பெருவளஞ் சுரக்கென் றேத்தி 
அணிமே கலையா ராயத் தோங்கிய 
மணிமே கலைதன் வான்றுற வுரைக்கும் 
மையீ ரோதி வகைபெறு வனப்பின் | 10 

ஐவகை வகுக்கும் பருவங் கொண்டது 
செவ்வரி யொழுகிய செழுங்கடை மழைக்கண் 
அவ்வியம் அறிந்தன அதுதான் அறிந்திலள் 
ஒத்தொளிர் பவளத் துள்ளொளி சிறந்த 
நித்தில விளநகை நிரம்பா வளவின | 15 

புணர்முலை விழுந்தன புல்லக மகன்றது 
தளரிடை நுணுகலுந் தகையல்குல் பரந்தது 
குறங்கிணை திரண்டன கோலம் பொறாஅ 
நிறங்கிளர் சீறடி நெய்தோய் தளிரின 
தலைக்கோ லாசான் பின்னுள னாகக் | 20 

குலத்தலை மாக்கள் கொள்கையிற் கொள்ளார் 
யாது நின்கருத் தென்செய் கோவென 
மாதவி நற்றாய் மாதவிக் குரைப்ப 
வருகவென் மடமகள் மணிமே கலையென் 
றுருவி லாள னொருபெருஞ் சிலையொடு | 25 

விரைமலர் வாளி வெறுநிலத் தெறியக் 
கோதைத் தாமங் குழலொடு களைந்து 
போதித் தானம் புரிந்தறம் படுத்தனள் 
ஆங்கது கேட்ட அரசனும் நகரமும் 
ஓங்கிய நன்மணி யுறுகடல் வீழ்த்தோர் | 30 

தம்மிற் றுன்பந் தாம்நனி யெய்தச் 
செம்மொழி மாதவர் சேயிழை நங்கை 
தன்றுற வெமக்குச் சாற்றின ளென்றே 
அன்புறு நன்மொழி அருளொடுங் கூறினர் 
பருவ மன்றியும் பைந்தொடி நங்கை | 35 

திருவிழை கோலம் நீங்கின ளாதலின் 
அரற்றினென் என்றாங் கரசற் குரைத்தபின் 
குரற்றலைக் கூந்தல் குலைந்துபின் வீழத் 
துடித்தனள் புருவந் துவரிதழ்ச் செவ்வாய் 
மடித்தெயி றரும்பினள் வருமொழி மயங்கினள் | 40 

திருமுகம் வியர்த்தனள் செங்கண் சிவந்தனள் 
கைவிட் டோச்சினள் கால்பெயர்த் தெழுந்தனள் 
பலரறி வாராத் தெருட்சியள் மருட்சியள் 
உலறிய நாவினள் உயர்மொழி கூறிக் 
தெய்வமுற் றெழுந்த தேவந்திகைதான் | 45 

கொய்தளிர்க் குறிஞ்சிக் கோமான் றன்முன் 
கடவுண் மங்கலங் காணிய வந்த 
மடமொழி நல்லார் மாணிழை யோருள் 
அரட்டன் செட்டிதன் ஆயிழை ஈன்ற 
இரட்டையம் பெண்கள் இருவரு மன்றியும் | 50 

ஆடக மாடத் தரவணைக் கிடந்தோன் 
சேடக் குடும்பியின் சிறுமகள் ஈங்குளள் 
மங்கல மடந்தை கோட்டத் தாங்கண் 
செங்கோட் டுயர்வரைச் சேணுயர் சிலம்பிற் 
பிணிமுக நெடுங்கற் பிடர்த்தலை நிரம்பிய | 55 

அணிகயம் பலவுள ஆங்கவை யிடையது 
கடிப்பகை நுண்கலுங் கவரிதழ்க் குறுங்கலும் 
இடிக்கலப் பன்ன இழைந்துகு நீரும் 
உண்டோர் சுனையத னுள்புக் காடினர் 
பண்டைப் பிறவிய ராகுவ ராதலின் | 60 

ஆங்கது கொணர்ந்தாங் காயிழை கோட்டத் 
தோங்கிருங் கோட்டி யிருந்தோய் உன்கைக் 
குறிக்கோட் டகையது கொள்கெனத் தந்தேன் 
உறித்தாழ் கரகமும் உன்கைய தன்றே 
கதிரொழி காறுங் கடவுட் டன்மை | 65 

முதிரா தந்நீர் முத்திற மகளிரைத் 
தெளித்தனை யாட்டினிச் சிறுகுறு மகளிர் 
ஒளித்த பிறப்பின ராகுவர் காணாய் 
பாசண் டன்யான் பார்ப்பனி தன்மேல் 
மாடல மறையோய் வந்தே னென்றலும் | 70 

மன்னவன் விம்மித மெய்தியம் மாடலன் 
தன்முக நோக்கலும் தானனி மகிழ்ந்து 
கேளிது மன்னா கெடுகநின் தீயது 
மாலதி யென்பாள் மாற்றாள் குழவியைப் 
பால்சுரந் தூட்டப் பழவினை யுருத்துக் | 75 

கூற்றுயிர் கொள்ளக் குழவிக் கிரங்கி 
ஆற்றாத் தன்மையள் ஆரஞ ரெய்திப் 
பாசண் டன்பாற் பாடு கிடந்தாட் 
காசில் குழவி யதன்வடி வாகி 
வந்தனன் அன்னைநீ வான்துய ரொழிகெனச் | 80 

செந்திறம் புரிந்தோன் செல்லல் நீக்கிப் 
பார்ப்பனி தன்னோடு பண்டைத் தாய்பாற் 
காப்பியத் தொல்குடிக் கவின்பெற வளர்ந்து 
தேவந் திகையைத் தீவலஞ் செய்து 
நாலீ ராண்டு நடந்ததற் பின்னர் | 85 

மூவா இளநலங் காட்டியென் கோட்டத்து 
நீவா வென்றே நீங்கிய சாத்தன் 
மங்கல மடந்தை கோட்டத் தாங்கண் 
அங்குறை மறையோ னாகத் தோன்றி 
உறித்தாழ் கரகமும் என்கைத் தந்து | 90 

குறிக்கோள் கூறிப் போயினன் வாரான் 
ஆங்கது கொண்டு போந்தே னாதலின் 
ஈங்கிம் மறையோ டன்மேற் றோன்றி 
அந்நீர் தெளியென் றறிந்தோன் கூறினன் 
மன்னர் கோவே மடந்தையர் தம்மேல் | 95 

தெளித்தீங் கறிகுவம் என்றவன் தெளிப்ப 
ஒளித்த பிறப்புவந் துற்றதை யாதலின் 
புகழ்ந்த காதலன் போற்றா வொழுக்கின் 
இகழ்ந்ததற் கிரங்கும் என்னையும் நோக்காய் 
ஏதில் நன்னாட் டியாருமில் ஒருதனிக் | 100 

காதலன் றன்னொடு கடுந்துய ருழந்தாய் 
யான்பெறு மகளே என்றுணைத் தோழீ 
வான்றுயர் நீக்கும் மாதே வாராய் 
என்னோ டிருந்த இலங்கிழை நங்கை 
தன்னோ டிடையிருள் தனித்துய ருழந்து | 105 

போனதற் கிரங்கிப் புலம்புறு நெஞ்சம் 
யானது பொறேஎன் என்மகன் வாராய் 
வருபுனல் வையை வான்றுறைப் பெயர்ந்தோன் 
உருகெழு மூதூர் ஊர்க்குறு மாக்களின் 
வந்தேன் கேட்டேன் மனையிற் காணேன் | 110 

எந்தாய் இளையாய் எங்கொளித் தாயோ 
என்றாங் கரற்றி இனைந்தினைந் தேங்கிப் 
பொன்தாழ் அகலத்துப் போர்வெய் யோன்முன் 
குதலைச் செய்வாய்க் குறுந்தொடி மகளிர் 
முதியோர் மொழியின் முன்றில் நின்றழத் | 115 

தோடலர் போந்தைத் தொடுகழல் வேந்தன் 
மாடல மறையோன் றன்முக நோக்க 
மன்னர் கோவே வாழ்கென் றேத்தி 
முந்நூன் மார்பன் முன்னிய துரைப்போன் 
மறையோன் உற்ற வான்துயர் நீங்க | 120 

உறைகவுள் வேழக் கையகம் புக்கு 
வானோர் வடிவம் பெற்றவன் பெற்ற 
காதலி தன்மேற் காதல ராதலின் 
மேனிலை யுலகத் தவருடன் போகும் 
தாவா நல்லறஞ் செய்தில ரதனால் | 125 

அஞ்செஞ் சாய லஞ்சா தணுகும் 
வஞ்சி மூதூர் மாநகர் மருங்கிற் 
பொற்கொடி தன்மேற் பொருந்திய காதலின் 
அற்புளஞ் சிறந்தாங் கரட்டன் செட்டி 
மடமொழி நல்லாள் மனமகிழ் சிறப்பின் | 130 

உடன்வயிற் றோராய் ஒருங்குடன் றோன்றினர் 
ஆயர் முதுமக ளாயிழை தன்மேல் 
போய பிறப்பிற் பொருந்திய காதலின் 
ஆடிய குரவையின் அரவணைக் கிடந்தோன் 
சேடக் குடும்பியின் சிறுமக ளாயினள் | 135 

நற்றிறம் புரிந்தோர் பொற்படி யெய்தலும் 
அற்புளஞ் சிறந்தோர் பற்றுவழிச் சேறலும் 
அறப்பயன் விளைதலும் மறப்பயன் விளைதலும் 
பிறந்தவ ரிறத்தலும் இறந்தவர் பிறத்தலும் 
புதுவ தன்றே தொன்றியல் வாழ்க்கை | 140 

ஆனே றூர்ந்தோ னருளிற் றோன்றி 
மாநிலம் விளக்கிய மன்னவ னாதலின் 
செய்தவப் பயன்களுஞ் சிறந்தோர் படிவமும் 
கையகத் தனபோற் கண்டனை யன்றே 
ஊழிதோ றூழி யுலகங் காத்து | 145 

நீடுவா ழியரோ நெடுந்தகை யென்ற 
மாடல மறையோன் றன்னொடு மகிழ்ந்து 
பாடல்சால் சிறப்பிற் பாண்டிநன் னாட்டுக் 
கலிகெழு கூடல் கதழெரி மண்ட 
முலைமுகந் திருகிய மூவா மேனிப் | 150 

பத்தினிக் கோட்டப் படிப்புறம் வகுத்து 
நித்தல் விழாவணி நிகழ்கென் றேவிப் 
பூவும் புகையும் மேவிய விரையும் 
தேவந் திகையைச் செய்கென் றருளி 
வலமுறை மும்முறை வந்தனன் வணங்கி | 155 

உலக மன்னவ நின்றோன் முன்னர் 
அருஞ்சிறை நீங்கிய ஆரிய மன்னரும் 
பெருஞ்சிறைக் கோட்டம் பிரிந்த மன்னரும் 
குடகக் கொங்கரும் மாளுவ வேந்தரும் 
கடல்சூ ழிலங்கைக் கயவாகு வேந்தனும் | 160 

எந்நாட் டாங்கண் இமய வரம்பனின் 
நன்னாட் செய்த நாளணி வேள்வியில் 
வந்தீ கென்றே வணங்கினர் வேண்டத் 
தந்தேன் வரமென் றேழுந்த தொருகுரல் 
ஆங்கது கேட்ட அரசனு மரசரும் | 165 

ஓங்கிருந் தானையும் முறையோ டேத்த 
வீடுகண் டவர்போல் மெய்ந்நெறி விரும்பிய 
மாடல மறையோன் றன்னொடுங் கூடித் 
தாழ்கழன் மன்னர் தன்னடி போற்ற 
வேள்விச் சாலையின் வேந்தன் போந்தபின் | 170 

யானுஞ் சென்றேன் என்னெதி ரெழுந்து 
தேவந் திகைமேல் திகழ்ந்து தோன்றி 
வஞ்சி மூதூர் மணிமண் டபத்திடை 
நுந்தை தாணிழ லிருந்தோய் நின்னை 
அரைசுவீற் றிருக்குந் திருப்பொறி யுண்டென்று | 175 

உரைசெய் தவன்மே லுருத்து நோக்கிக் 
கொங்கவிழ் நறுந்தார்க் கொடித்தேர்த் தானைச் 
செங்குட் டுவன்றன் செல்லல் நீங்கப் 
பகல்செல் வாய ிற் படியோர் தம்முன் 
அகலிடப் பாரம் அகல நீக்கிச் | 180 

சிந்தை செல்லாச் சேணெடுந் தூரத்து 
அந்தமி லின்பத் தரசாள் வேந்தென்று 
என்திறம் உரைத்த இமையோ ரிளங்கொடி 
தன்திறம் உரைத்த தகைசால் நன்மொழி 
தெரிவுறக் கேட்ட திருத்தகு நல்லீர்! | 185 

பரிவும் இடுக்கணும் பாங்குற நீங்குமின்; 
தெய்வந் தெளிமின்; தெளிந்தோர்ப் பேணுமின்; 
பொய்யுரை அஞ்சுமின்; புறஞ்சொற் போற்றுமின்; 
ஊனூண் துறமின்; உயிர்க்கொலை நீங்குமின்; 
தானஞ் செய்ம்மின்; தவம்பல தாங்குமின் ; | 190 

செய்ந்நன்றி கொல்லன்மின்; தீநட் பிகழ்மின்; 
பொய்க்கரி போகன்மின்; பொருண்மொழி நீங்கன்மின்; 
அறவோ ரவைக்களம் அகலா தணுகுமின்; 
பிறவோ ரவைக்களம் பிழைத்துப் பெயர்மின்; 
பிறர்மனை அஞ்சுமின்; பிழையுயிர் ஓம்புமின்; | 195 

அறமனை காமின்; அல்லவை கடிமின்; 
கள்ளுங் களவுங் காமமும் பொய்யும் 
வெள்ளைக் கோட்டியும் விரகினில் ஒழிமின்; 
இளமையும் செல்வமும் யாக்கையும் நிலையா 
உளநாள் வரையாது ஒல்லுவ தொழியாது | 200 

செல்லுந் தேஎத்துக் குறுதுணை தேடுமின்; 
மல்லன்மா ஞாலத்து வாழ்வீ ரீங்கென். 

## கட்டுரை

முடியுடை வேந்தர் மூவ ருள்ளும் 
குடதிசை யாளுங் கொற்றங் குன்றா 
ஆர மார்பிற் சேரர்குலத் துதித்தோர் 
அறனும் மறனும் ஆற்றலும் அவர்தம் 
பழவிறல் மூதூர்ப் பண்புமேம் படுதலும் | 5 

விழவுமலி சிறப்பும் விண்ணவர் வரவும் 
ஒடியா இன்பத் தவருறை நாட்டுக் 
குடியின் செல்வமுங் கூழின் பெருக்கமும் 
வரியுங் குரவையும் விரவிய கொள்கையின் 
புறத்துறை மருங்கின் அறத்தொடு பொருந்திய | 10 

மறத்துறை முடித்த வாய்வாள் தானையொடு 
பொங்கிரும் பரப்பிற் கடல்பிறக் கோட்டிக் 
கங்கைப் பேர்யாற் றுக்கரை போகிய 
செங்குட் டுவனோ டொருபரிசு நோக்கிக் 
கிடந்த வஞ்சிக் காண்ட முற்றிற்று. | 15 

 

## நூற் கட்டுரை

குமரி வேங்கடங் குணகுட கடலா 
மண்டினி மருங்கிற் றண்டமிழ் வரைப்பிற் 
செந்தமிழ் கொடுந்தமி ழென்றிரு பகுதியின் 
ஐந்திணை மருங்கின் அறம்பொரு ளின்பம் 
மக்கள் தேவ ரெனவிரு சார்க்கும் | 5 

ஒத்த மரபின் ஒழுக்கொடு புணர 
எழுத்தொடு புணர்ந்தசொல் லகத்தெழு பொருளை 
இழுக்கா யாப்பின் அகனும் புறனும் 
அவற்று வழிப்படூஉஞ் செவ்விசிறந் தோங்கிய 
பாடலும் எழாலும் பண்ணும் பாணியும் | 10 

அரங்கு விலக்கே ஆடலென் றனைத்தும் 
ஒருங்குடன் தழீஇ உடம்படக் கிடந்த 
வரியுங் குரவையுஞ் சேதமு மென்றிவை 
தெரிவுறு வகையாற் செந்தமி ழியற்கையில் 
ஆடிநல் நிழலின் நீடிருங் குன்றம் | 15 

காட்டு வார்போற் கருத்துவெளிப் படுத்து 
மணிமே கலைமேல் உரைப்பொருள் முற்றிய 
சிலப்பதி காரம் முற்றும். 

முற்றும்.
