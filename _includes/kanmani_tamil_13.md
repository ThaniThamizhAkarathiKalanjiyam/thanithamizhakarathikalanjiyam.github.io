## அறிமுகம்  
  
**கண்மணிகணேசன் நூல்கள்**  
  
# பாரதிதாசனின் குழந்தைப் பாடல்களும் நிலவும்  
  
>ஆசிரியர்  
**கண்மணிகணேசன்**  
   
  
பதிப்பு  
2019-07-26-    
  
## கைபேசி தொகுப்புரை  

**முனைவர் திருமதி ச.கண்மணிகணேசன்** அவர்கள் 1976இல் தனியார் கல்லூரித் தமிழ்த்துறையில் துணைப்பேராசிரியராகப் பணியைத் தொடங்கி; முனைவர் பட்டம் பெற்ற பிறகு இணைப்பேராசிரியராகித்; தன்னாட்சிக் கல்லூரியின் தேர்வாணையராக ஓராண்டு பணியாற்றிய பின்னர்; விருப்பஓய்வு பெற்று; பத்தாண்டு காலம் சுயநிதிக்கல்லூரி முதல்வராகப் பணியாற்றியவர். 

மேலும் **முனைவர் திருமதி ச.கண்மணிகணேசன் தமது சிந்தனைக் கருவூலத்தைப் பயன்படுத்திக் கொள்ள அனுமதி தந்தமைக்கு இசையினி குழுமம் நன்றிகளுடன் வாழ்த்துக்களை** மனதாரக் கூறிக் கொள்கிறது.  
  
**கைபேசியாக்கம்,  
மு.பிச்சைமுத்து**  
2019-07-26-

## Creative Commons Public Licenses

[![Creative Commons License](https://i.creativecommons.org/l/by/4.0/88x31.png)](http://creativecommons.org/licenses/by/4.0/)  
This work is licensed under a [Creative Commons Attribution 4.0 International License](http://creativecommons.org/licenses/by/4.0/).
## பாரதிதாசனின் குழந்தைப் பாடல்களும் நிலவும்  
  
(மதுரை ஞாலத்தமிழ்ப் பண்பாட்டு ஆய்வு மன்றம் 1999ம் ஆண்டு மே மாதம்   நிகழ்த்திய 10ஆவது மாநாட்டின் போது நடந்த கருத்தரங்கில் வாசித்த இவ்  ஆய்வுக்கட்டுரை ‘தமிழியல் ஆய்வு- 1999’ என்ற தொகுப்பில் பதிப்பிக்கப்பட்டது.)  
  
## முன்னுரை  
  
பாரதிதாசன் பாடல்களில் குழந்தை பற்றிய பாடல்களும், பாடற்பகுதிகளும் காணப்படுகின்றன. அத்துடன் குழந்தைகளுக்காகப் பாடப்பட்ட பாடல்களும், பாடற் பகுதிகளும் உள்ளன. அவற்றில் நிலவு பேரிடம் வகிக்கிறது. புதுமைப் போக்குகளிலும் நிலவைக் கொண்டு பாடல்கள் புனைந்துள்ளார்.  
  
## குழந்தைகள் பாடுவதற்குரிய நிலாப்பாட்டு  
  
குடும்பவிளக்கில் நகைமுத்தும் வேடப்பனும் தம் குழந்தையுடன் நிலாமுற்றத்தில் இருக்கும்போது; நிலாவைக் காட்டிச் சொல்லும் பாட்டு 32 அடிகள் நீளமாக அமைகிறது. அப்பாட்டின் போக்கு,  
  
>"நிலா நிலா ஓடிவா - நில்லாமல் ஓடிவா  
மலை மேலே ஏறிவா- மல்லிகைப்பூ கொண்டுவா"  
  
என்று இன்றும் குழந்தைகள் பாடி மகிழும் நிலாப்பாட்டை ஒத்துக் காணப்படுகிறது. பச்சிளம் குழந்தைக்காகப் பாடப்பட்ட நிலாப்பாட்டு ஆதலால் அக்குழந்தை விரும்பி உண்ணக்கூடிய உணவு தொடர்பான பொருட்களே இப்பாடலில் பேரிடம் வகிக்கின்றன. பலாப்பழம், கற்கண்டு, பால்கோப்பை, அப்பம், தளியல், கிழங்கின் அளியல், வெள்ளித்தட்டு, பச்சரிசிப்பிட்டு, பாலடை போன்றவை நிலவுக்குரிய உருவகப் பொருட்களாக அமைகின்றன. குழந்தைக்கு மகிழ்வூட்டக் கூடிய விளையாட்டுப் பொருளான மத்தாப்பும் நிலவுக்குரிய உருவகப் பொருளாக அமைந்துள்ளது. மழலை மொழியில் குழந்தை பாடுவதற்குரிய நிலாப்பாட்டாக அமைந்திருப்பினும்,  
  
>"பழகலாம் இறங்கு- நம் பைந்தமிழ் உண்டிங்கு" எனத் தமிழின் பெருமை சிறப்புறச் சுட்டப்படுவது குறிப்பிடத்தக்கது. (குடும்பவிளக்கு- ivம் பகுதி- ப.- 86-88)  
  
## குழந்தைகளுக்காக அமைத்த கற்பனைகளில் நிலவு குழந்தைகளிடம் அழகுணர்ச்சியைத் தூண்டல்   
  
## உரையாடல் போக்கு  
  
தன் புதுமையான கவிதைக்கு நிலவைக் கருவியாகப் பாரதிதாசன் பயன்படுத்துகிறார். அடர்ந்த காடும், அதனுள் ஓடும் நீரோடையும் தம்முள் உரையாடுவதாகக் கற்பனை செய்கிறார். 'காடும் நீரோடையும்' என்ற பாடலில் காட்டின் அடர்த்தியால் நீரோடை நிலவின் அழகை ரசிக்க இயலவில்லையே என ஏங்குகிறது.  
  
> "வெளிவான் மீன்களை வெண்ணிலாக் கதிர்களைப்  
பார்த்துநான் மகிழ; பார்த்துறவாட  
ஆர்த்துமகிழ அகன்ற இக்காடு  
தடையாய் உள்ளதே..."  
  
என்ற நீரோடையைப் பார்த்துக் காடு;  
  
>'தான் அடர்ந்து இராவிடில் சூரியனின் வெம்மையால்   நீரோடை வற்றி இல்லாமல் போய்விடும்'  
  
என்று அறிவுறுத்துகிறது. இயற்கை பற்றி இக்கருத்து விளக்கத்தைக்  குழந்தைகட்குக் கூறும்போதே நிலவின் அழகு யாவரும் பார்த்து மகிழ்ந்து அனுபவிக்கக் கூடியது என்ற கருத்தையும் உடன் புகுத்தியுள்ளார். (ஒரு தாயின் உள்ளம் மகிழ்கிறது- ப.- 127)  
  
## குழந்தைகளின் அறிவை மேம்படுத்தல் வினாவிடையாக அமையும் அந்தாதிப் போக்கு  
  
நிலவிடம் கேள்விகள் கேட்க அது பதில் கூறுவதாக அமையும் பாடல் நிலவின் பண்புகளான ஒளி, குளிர்ச்சி, சுற்றும் முறை முதலியவற்றை அறிவுறுத்திப் பின்னர் சமுதாயச் சிந்தனையைத் தூண்டுகிறது. நிலவு கூறும் பதிலை அடுத்து அந்தாதித் தொடையுடன் அடுத்த கேள்வி அமைகிறது.  
  
>"நிலவே நிலவே எங்கெங்குப் போனாய்?  
உலகமுற்றும் உலாவப் போனேன்" 

என்று தொடங்கி,  

>"சித்தம் களிக்கச் செய்வதெதற்கு?  
நித்தமும் நாட்டை நிலையில் உயர்த்த.  
நாட்டை உயர்த்தும் நாட்டம் எதற்கு?  
வீட்டைச் சுரண்டும் அடிமை விலக்க." 

என்று தொடர்ந்து  

> "பதந்தனில் அமரவாழ்வு தான் எதற்கு?  
சுதந்திர முடிவின் சுகநிலை காணவே" 

என்று முடிகிறது.  (பாரதிதாசன் கவிதைகள்- ப.- 622) அடுத்தடுத்து அமையும் கேள்விபதில்கள் ஒன்றோடொன்று தொடர்புடையனவாய் சங்கிலிக் கோப்புடன் அமைகின்றன.  
  
## குழந்தைகளிடம் சமுதாயச் சிந்தனையைத் தூணடல்   
  
## வினாவிடைப் போக்கு    

இயற்கையான வட்டநிலாவும் செயற்கைக்கோள் என்று நாம் இன்று  
அழைக்கும் அறிவியல் சாதனையான குட்டி நிலாவும் வினாவிடைப் போக்கில் உரையாடுவதாகப் பாடல் ஒன்று அமைந்துள்ளது. இதில் சமுதாயச் சிந்தனை முதல் நோக்கமாகிறது.  

>"குட்டிநிலா  வட்டநிலாவே வட்டநிலாவே  
வந்தேன் உன்னிடம் வட்டநிலாவே  
கெட்ட உலகம் வாழும் வழியைக்  
கேட்க வந்தேன் வட்டநிலாவே  
……………………………………….  
வட்டநிலா  ஆயிரங் கோடிச் செலவில் வந்தாய்  
அறிவைக் கொடுப்பாய் குட்டிநிலாவே  
ஆயிரங் கோடியை அரிசிக்காக  
அளித்ததுண்டோ குட்டிநிலாவே" 

என்று செயற்கைக்கோள் உருவாக்கச் செலவாகும் பணத்தை மக்கள் உணவிற்காகச் செலவு செய்யாத குறைபாட்டைச் சுட்டிக் காட்டுகிறார்.  
  
## மரபுசார் தற்குறிப்பேற்றம்   

செயற்கைக்கோள் அமைக்கும் முயற்சி தோல்வியுறுமெனில் அது  
எரிந்து விடும் இயல்பான நிகழ்ச்சியைத் தற்குறிப்பேற்ற அணிநயத்துடன் தொடர்ந்து வடிக்கிறார்.  

>"போய்விடு போய்விடு குட்டிநிலாவே  
போய்விடு என்றது வட்டநிலாவே  
தீயில் எரிந்தது குட்டிநிலாவே  
தீய்ந்து விழுந்தது. குட்டிநிலாவே" 

என்னும் அடிகளில்  இயற்கை வட்டநிலா செயற்கைக் குட்டிநிலாவைப் பழித்து விரட்டியதால் அது எரிந்து விட்டதெனப் பாடியுள்ளமை காண்க. (குயில் பாடல்கள்- ப.- 75- 'செயற்கை குட்டி நிலாவும் இயற்கை வட்டநிலாவும்')  
  
## பகுத்தறிவுக் கொள்கை விளக்கம்   
  
சமய வேறுபாட்டைச் சாடி பகுத்தறிவுக் கொள்கையை விளக்க நிலவு கருவியாகப் பயன்படுகிறது. இசுலாமியச் சிறுவன் ஒருவன் நிலவோடு பேசி அது துருக்கரின் சொந்தப் பொருள் என்று சுட்டுகிறான். கத்தோலிக்கச் சிறுவன் நிலவோடு பேசி அது கிறித்தவர் சொந்தம் என்கிறான். இந்துச் சிறுவன் நிலவோடு பேசித் தன் சமயப் புராணங்களுக்கும் நிலவுக்கும் இடையிலான தொடர்பைச் சுட்டி நிலவு இந்துக்களின் சொந்தப்பொருள் என்கிறான். மூவரும் சேர்ந்து நிலவிடம் தம் மாறுபாட்டிற்குத் தீர்ப்புக் கேட்கின்றனர். சுயமரியாதைச் சிறுவனோ அவர்கள் மூவரது கருத்துக்களின் குறைபாட்டையும் எடுத்துக் காட்டி,  

>"யாவரும் மனிதர் என்பது தெரிந்தால்  
நிலவும் பொதுவே என்பது தெரியும்" 

என விளக்குகிறான்.  (பாரதிதாசன் கவிதைகள்- ப.- 569-570- ‘பிள்ளைப்பாட்டு') இவ்வாறு நிலவோடு உரையாடும் போக்கில் பகுத்தறிவுச் சிந்தனையைத் தூண்டி; சமய வேறுபாட்டையும் சாடுகிறார்.  
  
## குறியீடு மூலம் புலப்படுத்தல்   
  
வளரும் அறிவுக்குரிய குறியீடாக இளம்பிறையைக் கையாள்கிறார். செங்கதிர், இளம்பிறை என இருவர் உரையாடுகின்றனர். செங்கதிர் ஒரு அறிவினாவைக் கேட்க இளம்பிறை தன் பட்டறிவு மூலம் நேர்விடையாகப் பதிலிறுப்பதாக 'வெந்நீரில் விரல்' என்ற கவிதை அமைகிறது. செங்கதிராகிய சூரியன் மூலம் இளம்பிறையாகிய நிலவு ஒளிபெறுகிறது என்பது இயற்கை நியதி. இந்நியதியின் அடிப்படையில் வினாத் தொடுப்பவர் தம் அறிவை வளரும் குழந்தையிடம் பரிமாறிப் பெருக்குவதாக இக்கவிதை அமைவதும்; வளரும் அறிவை உடைய குழந்தைக்கு இளம்பிறை என்று பெயர் சூட்டிய பொருத்தமும் குறிப்பிடத் தகுந்தவை. 
 
>"செங்கதிர்  வெந்நீர் ஊற்றிச் செம்பில் வைத்தால்  
விரலைப் போடுவானேன்?  
இளம்பிறை  வெந்நீரிலே விரலைப் போட்டால்  
வெப்பநிலை தெரியும்" 

என்ற கவிதைப் பகுதி மூலம் சுட்டப்பட்டிருக்கும் பெயர்முறையுடன் பாடுபொருள் ஒத்துச் செல்லும் நயத்தை அறிந்து இன்புறலாம். (ஒரு தாயின் உள்ளம் மகிழ்கிறது- ப.- 89) நேரடியாக அறிவுறுத்துவதற்கும் நிலவையே துணையாகக் கொள்கிறார். (மேற்.- ப.- 41- 'பொய்த்தோற்றங்கள்')  
  
## குழந்தை பற்றிய பாடல்கள்   
  
குழந்தையைச் சுட்டும் இடங்களில் எல்லாம் நிலவை ஏதேனும் ஒரு வகையில் தொடர்புறுத்துகிறார் கவிஞர். குழந்தை ஆணாயினும், பெண்ணாயினும் அதனை நிலவு என்று உருவகிக்கும் போக்கு பாரதிதாசன் இயற்றிய தாலாட்டுப் பாடல்களிலும், பிற பாடல்களிலும் காணப்படுகின்றது.  
நகைமுத்துக்கும் வேடப்பனுக்கும் பிறந்த பெண் குழந்தையைத் தாலாட்டும் மலர்க்குழல் பாட்டி,  

>"முகநிலவு மேலே நான் உச்சி மோந்தால்;" 

என  அக்குழந்தையின் முகத்தை நிலவு என்றே உருவகிக்கிறாள். (குடும்பவிளக்கு ivம் பகுதி- ப.- 76) ஆண்குழந்தைக்காகப் பாரதிதாசன் பாடும் தாலாட்டில்,  

>"காராரும் வானத்தில் காணும் முழுநிலவே", 

என  அக்குழந்தையை முழுநிலவு என்றே உருவகிக்கிறார். (பாரதிதாசன் கவிதைகள்- ப.- 106) ஆண்குழந்தையின் முகம் 'நிலவுமுகம்' என்றே தேசீயத் தாலாட்டிலும் உருவகிக்கப்படுகிறது. (மேற்.- ப.- 603)  
வானம் நிலவைப் பெற்றுப் பெருமை கொள்வது போல்; தான் குழந்தையால் இன்பம் அடையப்போவது குறித்து தந்தைமையுடன் வேடப்பனும் மகிழ்கிறான். பிறந்த குழந்தையின் முகமும் நிலா என்றே உருவகிக்கப்படுகிறது. (குடும்பவிளக்கு- ivம் பகுதி-ப.- 58&63)  
துயில் கொள்ளும் குழந்தையின் விழிகளை நிலவொளியில் இதழ் மூடும் அல்லிப்பூக்கள் என உருவகிக்கிறார். (மேற்.-I & llம் பகுதி- ப.- 29)  
ஒப்பற்ற முழுநிலவால் வானம் பெற்ற சிறப்பு போலத் தன் வாழ்விற்குக் குழந்தையால் பெருமகிழ்ச்சி கிடைத்துள்ளதாகத் தாயும் பாடுகிறாள். (ஒரு தாயின் உள்ளம் மகிழ்கிறது- ப.- 140- 'அன்னை மகிழ்ச்சி')  
குடும்பவிளக்கில் வேடப்பனின் குழந்தை நீலத்தைத் தயிர்ச் சோற்றில் கொட்டி அளாவிக் கொடுத்த போது; அவன் அதை மகிழ்ச்சியுடன் உண்கிறான்.  
"நீலத்தயிரும் நிலாநிறத் தயிரே" (குடும்பவிளக்கு- ivம் பகுதி-  ப.- 90) என்கிறார்.  
பிள்ளைத்தமிழ் இலக்கியத்தில் இடம்பெறும் முத்தப் பருவப் பாடலின் போக்கில் அமையும் கவிதையிலும் நிலவு சிறப்பிடம் பெறுகிறது. (ஒரு தாயின் உள்ளம் மகிழ்கிறது- ப.- 22)  

>"சுற்று மயிர்ச் சுருள் - நெற்றி நிலாக்கதிர்  
பெற்றாய் எனக்கொரு முத்தம் கொடு." இங்கு குழந்தையின்  
நெற்றிக்கு நிலவு உருவகப் பொருளாகிறது.  
  
## முடிவுரை   
பாரதிதாசன் பாடல்களில் நிலவின் ஆட்சி மிகுதி. குழந்தைகளின் அறிவை வளர்க்கவும், தமிழின் சிறப்பை எடுத்தோதவும், அழகுணர்ச்சியைத் தூண்டவும், சமுதாயச் சிந்தனையை மேம்படுத்தவும், பகுத்தறிவுக் கொள்கையைப் புரியவைக்கவும்; நிலாவைக் கருவியாகப் பயன்படுத்துகிறார். மரபு வழிப்பட்ட உருவகம், தற்குறிப்பேற்றம் முதலிய அணிகளிலும்; அந்தாதி, குறியீடு முதலிய  உத்திகளிலும்; தாலாட்டு, பிள்ளைத்தமிழ் முதலிய மரபுவழிப்பட்ட இலக்கிய வடிவங்களிலும், உரையாடல், வினாவிடை முதலிய புதுமைப் போக்குகளிலும் நிலவைக் கையாள்கிறார்.  
  
## துணைநூற்பட்டியல்  
- பாரதிதாசன் கவிதைகள்- பாரதி பதிப்பகம், சென்னை.- 2ம் பதிப்பு- 1992  
- குடும்பவிளக்கு i, iiம் பகுதி(10ம் பதிப்பு)& iii, ivம் பகுதி(6ம் பதிப்பு)- பாரதிதாசன்- பாரி நிலையம், சென்னை.- 1982  
- ஒரு தாயின் உள்ளம் மகிழ்கிறது- பாரதிதாசன்- பூம்புகார் பிரசுரம், சென்னை. - iம் பதிப்பு- 1978  
- குயில் பாடல்கள்- பாரதிதாசன்- பூம்புகார் பிரசுரம், சென்னை.- 1ம் பதிப்பு- 1977  

  
  
  
  
