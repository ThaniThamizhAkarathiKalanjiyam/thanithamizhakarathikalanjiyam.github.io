## அறிமுகம்  
  
**கண்மணிகணேசன் நூல்கள்**  
  
# பாரதிதாசன்  படைப்புகளில் நிலவும் புரட்சியும்    
  
>ஆசிரியர்  
**கண்மணிகணேசன்**  
   
  
பதிப்பு  
2019-08-01-    
  
## கைபேசி தொகுப்புரை  

**முனைவர் திருமதி ச.கண்மணிகணேசன்** அவர்கள் 1976இல் தனியார் கல்லூரித் தமிழ்த்துறையில் துணைப்பேராசிரியராகப் பணியைத் தொடங்கி; முனைவர் பட்டம் பெற்ற பிறகு இணைப்பேராசிரியராகித்; தன்னாட்சிக் கல்லூரியின் தேர்வாணையராக ஓராண்டு பணியாற்றிய பின்னர்; விருப்பஓய்வு பெற்று; பத்தாண்டு காலம் சுயநிதிக்கல்லூரி முதல்வராகப் பணியாற்றியவர். 

மேலும் **முனைவர் திருமதி ச.கண்மணிகணேசன் தமது சிந்தனைக் கருவூலத்தைப் பயன்படுத்திக் கொள்ள அனுமதி தந்தமைக்கு இசையினி குழுமம் நன்றிகளுடன் வாழ்த்துக்களை** மனதாரக் கூறிக் கொள்கிறது.  
  
**கைபேசியாக்கம்,  
மு.பிச்சைமுத்து**  
2019-08-01-

## Creative Commons Public Licenses

[![Creative Commons License](https://i.creativecommons.org/l/by/4.0/88x31.png)](http://creativecommons.org/licenses/by/4.0/)  
This work is licensed under a [Creative Commons Attribution 4.0 International License](http://creativecommons.org/licenses/by/4.0/).
﻿
## பாரதிதாசன்  படைப்புகளில் நிலவும் புரட்சியும்  
  
  
(திருநெல்வேலி மனோன்மணியம் சுந்தரனார் பல்கலைக்கழகத்தின் இந்தியப் பல்கலைக்கழகத் தமிழாசிரியர் மன்றம் பாளையங்கோட்டை சதக்கத்துல்லா அப்பா கல்லூரியில் 2000 மேத்திங்கள் 20&21 அன்று நிகழ்த்திய முப்பத்தோராம் கருத்தரங்கில் வாசித்தளித்த ஆய்வுக்கட்டுரை. கருத்தரங்க மலரில் பதிப்பிக்கப்பட்டது.)      
   
## முன்னுரை  
  
பாரதிதாசன் தன் படைப்புகளில் கையாளும் ‘நிலவு’ மூலம் மனதில் படியும்  புரட்சி என்னும் நுண்பொருளைக் கண்டு விளக்குவது இக்கட்டுரையின் நோக்கம் ஆகும். பாரதிதாசன் கவிதைகளும், நாடகங்களும், குறுங்காப்பியங்களும் இக்கட்டுரைக்குரிய ஆய்வெல்லையுள் அடங்கும். அவற்றில் நிலவு தொடர்பான குறிப்புகள் முதல்நிலைத் தரவுகளாக அமைகின்றன. இருபதாம் நூற்றாண்டுத் திறனாய்வாளர் கருத்துகள் இரண்டாம் நிலைத் தரவுகளாக அமைகின்றன.   
வருணப் பாகுபாட்டை எதிர்க்கும் சமுதாயப்புரட்சி, முடியாட்சிக் கேடுகளை எதிர்க்கும் அரசியல் புரட்சி, விடுதலை நாடும் சுதந்திரப்புரட்சி, தொழிலாளர் மேன்மைக்கு வழிகோலும் புரட்சி, இலக்கியப்புரட்சி என்று பல்வேறு புரட்சிகளையும் நிலவுடன் தொடர்புறு த்துகிறார்.  
   
## விஜயராணியும் புரட்சியும்  
  
வீரத்தாய் என்னும் கவிதை நாடகத்தில் பொறுப்பற்று இருந்து அழிந்த மன்னன் மனைவியான விஜயராணி உடனிருந்தே குழிபறித்த அரசியல் புல்லுருவிகளை எதிர்த்துத்; தனியொரு பெண்ணாய் அரண்மனையை விட்டு வெளியேறிப் புரட்சி செய்கிறாள். கலைப்பயிற்சியும், அறிவும் பெற இயலாது ஒதுக்கி வைக்கப்பட்டு இருந்த தன் மகனை அடைந்து; மாறுவேடத்துடன் தன்னை இன்னார் என்று காட்டிக் கொள்ளாமலேயே; அவனைச் சகலகலா வல்லவனாக்கித் தக்க நேரத்தில் தன் மகனுக்குரிய உரிமையைப் பெறவைத்து வெற்றி காண்கிறாள்.   
  
>"அன்னையெனும் தத்துவத்தை அம்புவிக்குக் காட்டவந்த   
மின்னே விளக்கே விரிநிலவே வாழ்த்துகிறேன்"  
(பாரதிதாசன் கவிதைகள்- ப.- 52)   
  
என்று விஜயராணிக்குக் கிடைக்கும் பாராட்டில் அவள் நிலவு எனப் புகழப்படுகிறாள். வில்லன் காங்கேயனைத் தோற்கடித்து விரட்டும் அவளது புரட்சி வேகத்தை; அந்நிய நாடாகிய கொன்றை நாட்டின் கோமான் வாயிலாக இவ்வாறு பாராட்டுகிறார் பாரதிதாசன்.  
    
## அன்னமும் புரட்சியும்  
  
பாண்டியன் பரிசு குறுங்காப்பியத்தில் அன்னத்தை நிலவோடு ஒப்புமைப்படுத்தும் இடங்கள் பல உள்ளன.   
  
>"விண்ணிலே பன்னூராயிரம் மீன்கட்கு  
வெண்ணிலவு போல் அந்த மங்கை அன்னம்   
மண்ணிடையே பெண்ணினத்துக் கொருத்தி அன்றோ"   
(பாண்டியன் பரிசு- ப.-80)   
  
என்று கதைத்தலைவனின் எண்ண ஓட்டத்தில் அவள் நிலவை ஒத்தவள் என்ற கருத்து வெளிப்படையாகப் பேசப்படுகிறது. கதிர் நாட்டை வென்ற வேழமன்னனும், அமைச்சனும் அன்னம் பற்றிப் பேசும் போது அவளை நிலவு என்று குறிப்பாகச் சுட்டுகின்றனர்.   
  
>"வானப் பனிப்புகையில் எழுந்த கதிர் அன்னம் என்பாள்   
வாழ ஒரு பாண்டியனார் பரிசு வேண்டி   
வாடுகின்றாள்" (மேற்.-ப.- 63)   
  
என்ற பாடல் அடிகள் அவள் இக்கட்டான சூழ்நிலையில் சிக்கித் தவிப்பதை விளக்குகின்றன. வேழநாட்டுக்கு அடிமைப்பட்ட கதிர்நாட்டின் அடுத்த வாரிசு அவள். நரிக்கண்ணனின் பேய்ச் சூழ்ச்சியை முறியடிக்கக் கூடிய அறிவும், சாதனைத்திறனும் கொண்டவள். பாண்டியன் பரிசாகிய பேழையுடன் வேலன் அவளைச் சேர்ந்துவிட அவர்களது காதல் கைகூடுகிறது. அம்மகிழ்ச்சியில் வேலன்,   
  
>"இரண்டு முகில் இரண்டு நிலா உனைநான் பெற்றேன்   
புதுவையம் புதுவையம் இதுதான் என்றான்"   
(மேற்.- ப.- 95)   
  
என்ற கவிதை வரிகள் அவள் ஒரு இலட்சியப்பெண் என்பதையும்; தன் வாரிசு உரிமையை நிலைநாட்டும் மதிநுட்பம் வாய்ந்தவள் ஆதலாலும்,  மூடநம்பிக்கை   அற்றவள் ஆதலாலும்; நிலவாக உருவகிக்கப்படுகிறாள் என்பதையும் புலப்படுத்துகின்றன.  
  
  
## மின்னொளியும் புரட்சியும்  
  
கடல்மேற் குமிழிகள் காட்டும் மின்னொளி வருணப் பாகுபாடு, சாதிவேறுபாடு முதலியவற்றைக் குறித்து அறிவுபூர்வமாகப் பேசுகிறாள். மன்னன்மகன் வையத்திறல் குதிரையில் வர; தன்னையொத்த அழகன் நடந்துவரக் கேட்டு,   
  
>" ................மன்னன் மகன்  
தன் கால்கள் மட்டுமா மென்கால்கள்? என்றே   
அழகன் நிலைமைக் கிரங்கி அவனை  
முழுதன்பால் நோக்கி முழுநிலவு சாய்த்திருந்தாள்"   
  
என்கிறார் கவிஞர். (பாரதிதாசன் கவிதைகள்- ப.- 273&274). அவளை எண்ணிக்கொண்டு படுக்கையில் வீழ்ந்த அவளது காதலனாகிய இளவரசன்,   
  
>"மின்னொளி இன்முக நிலவே"(மேற்.- ப.- 272)   
  
என்று தன் மனதோடு புலம்புகின்றான். மின்னொளியின் புரட்சி மனமே அவளுக்கு நிலவு என்னும் பட்டத்தைக் கொடுக்கின்றது.  
  
  
## அமுதவல்லியும் புரட்சியும்  
  
புரட்சிக்கவியின் கதைத்தலைவி அமுதவல்லியைப் பற்றிக் கதைத்தலைவன் உதாரன் குறிப்பிடும் போது,   
  
>"பழகும் இருட்டினில் நானிருந்தேன்   
பால்நிலவு ஆயிரம் போல்- அவள்   
அழகு வெளிச்சம் அடித்ததென் மேல்"   
  
(பாரதிதாசன் கவிதைகள்- ப.- 30) என்கிறான்.   
  
மகள் அமுதவல்லிக்கும், கவிஞன் உதாரனுக்கும் இடையில் காதல் அரும்பியதை அறிந்த மன்னன் உதாரனுக்குச் சிரச்சேதம் என்ற தண்டனையை விதிக்கிறான். அங்கு மன்னனை எதிர்த்துச் செயலாற்றுபவளாக அமுதவல்லி திகழ்கிறாள். இருவர் கொண்ட காதலுக்குத் தண்டனை விதிப்பது  என்றால் இருவருக்கும் அளிக்க வேண்டும் என்று வாதிடுகிறாள். குல உயர்வு தாழ்வு காரணமாக இருவர்க்குமிடையே திரையிட்டுப் பொய்கூறி மறைத்த மன்னன் செயலை எதிர்த்து அமுதவல்லி தன் உயிரைக் கொடுத்துப் போரிடத் தயாராகிறாள்.   
  
>"சாதி உயர்வென்றும் தனத்தால் உயர்வென்றும்   
போதாக் குறைக்குப் பொதுத் தொழிலாளர் சமுகம்   
மெத்த இழிவென்றும் மிகுபெரும்பா லோரையெல்லாம்   
கத்திமுனை காட்டிக் காலமெல்லாம் ஏய்த்து வரும்   
பாவிகளைத் திருத்தப் பாவலனே நம்மிருவர்  
ஆவிகளையேனும் அர்ப்பணம் செய்வோம்"   
  
(மேற்.- ப.- 28)   
  
என்ற அவளது கூற்றில் புரட்சிமனம் வெளிப்படுகிறது. அவளது உணர்ச்சி வெள்ளம் உதாரனை இழுத்தடித்து கொலைக்களத்தில் மக்கள் மனதில் புரட்சி வேகத்தை உருவாக்க ஏதுவாகிறது. அவளது உரை முடியாட்சி மாறிக் குடியாட்சி மலரவும் காரணமாகிறது. இந்நிகழ்ச்சிகளுக்கெல்லாம் காரணமாக அமைந்த அமுதவல்லியை ஆயிரம் பால்நிலவுகளுடன் ஒப்பிடுகிறார்.   
  
>" .................வானிலே இருந்   
திட்டதோர் மாமதி மங்கையாய்   
என்னெதிரே வந்து வாய்த்ததோ? புவிக்   
கேதிது போல் ஒரு தண்ணொளி"   
(மேற்.- ப.- 32)   
  
என்று அவளை முதன்முதலாக நேருக்கு நேர் பார்த்தவுடனேயே உதாரன் வாய்மொழியால் நிலவு உருவகம் அமைகிறது.  
  
  
## தொழிலாளரும் புரட்சியும்  
  
புரட்சிக்கவியில் உதாரன் நிலவைப் பார்த்துப் பாடுகிறான். தொழிலாளர் துன்பத்திலிருந்து விடுதலை பெறும் இன்பமும், நிலவைக் காணும் இன்பமும் ஒத்த தன்மை உடையன என்கிறான்.   
  
>"நித்திய தரித்திரராய் உழைத் துழைத்துத்   
தினைத்துனையும் பயனின்றிப் பசித்த மக்கள்   
சிறிது கூழ் தேடுங்கால் பானை யாரக்  
கனத்திருந்த வெண்சோறு காணும் இன்பம்   
கவின்நிலவே உனைக்காணும் இன்பம் தானோ"   
  
(பாரதிதாசன் கவிதைகள்- ப.- 23)   
  
இக்கவிதைப் பகுதி தொழிலாளர் வறுமைநிலை மாறி வாழ்க்கை வசதி பெறும் இன்பநாள் பற்றிக் குறிப்பிடுகிறது. இத்தகைய இன்பநாளுக்குத் தொழிற்சங்கங்கள் வழிவகுக்கும் என்ற கொள்கை உடையவர் பாரதிதாசன். சங்கங்கள் என்ற தலைப்பில் எழுதிய கவிதையடிகள் இதோ:  
  
>"பொங்கும் நிலா- ஒளி   
பொங்கும் நிலா எனப்   
பூரிக்கும் நெஞ்சில் புதுப்புதுக் கோரிக்கை"   
  
(மேற்.- ப.- 242)   
  
தொழிலாளர் தம் கோரிக்கைகள் எழும் அவரது நெஞ்சமே நிலவு என்கிறார். இவ்வுவமையில் தொழிலாளரின் புரட்சி மனமே நிலவு என்ற படிமமாக அமைகிறது.  
   
## பாரதியாரும் புரட்சியும்  
  
>'புதுநெறி காட்டிய புலவன்'   
  
என்று பாரதியாரைக் குறித்து அவர் பாடிய கவிதையில்,  
  
>"நீடுதுயில் நீக்கப் பாடிவந்த நிலா" (பெருமக்கள்- ப.- 105)   
  
என்கிறார். பாரதியார் விடுதலைப் போராட்டக் காலத்தில் எளியசொல், எளிய சந்தம் என்று பொதுமக்கள் விரும்பும் வண்ணம் கவிதைநடையில் புரட்சி செய்தவர். சுதந்திர உணர்வைத் தூண்டி மக்களுக்கு விழிப்புணர்வு ஊட்ட கவிதைத்தொழிலை மேற்கொண்ட புரட்சியாளர். வீட்டுக்குள் பூட்டிக் கிடந்த பெண்மை வெளிக்கிளம்பி நாட்டை உயர்த்தப் பாடிய புரட்சியாளர்.   ஆயிரம் உண்டிங்கு சாதி என்று ஒத்துக் கொண்டாலும் சாதிவேறுபாட்டைக் களையச் செயலாற்றிய புரட்சியாளர். சாம்பல் நிறத்தொரு குட்டியும், கருஞ்சாந்து நிறத்தொரு குட்டியும் என வேறுபட்டிருந்த பூனைக்குட்டிகட்கு இடையே உயர்வு தாழ்வில்லை என்பதால் மானிடர்க்கிடையில் நிறவேறுபாடு பாராட்டல் இழிவு என்று முழங்கிய புரட்சியாளர். வாய்ச்சொல் வீரர்களின்- நெட்டை மரங்களின்- வேடிக்கை மனிதர்களின் நீடுதுயிலை நீக்க அவர் பாடிப் புரட்சி செய்ததால் பாரதிதாசன் அவரை நிலா என்று உருவகிக்கிறார்.  
  
  
## சந்த்ரசேனரும் சுபாஷ் சந்திர போஸும்  
  
சௌமியன் நாடகத்தில் உருவகப் பாத்திரப் படைப்பாக அமையும் சந்த்ரசேனர் அநீதியை எதிர்க்கும் நோக்கத்தில்; வன்முறை கலவாமல் வெற்றி பெற வாய்ப்பில்லை என்னும் கருத்துடையவர். மக்கள் கிளர்ச்சியில் நம்பிக்கை உடையவர். அத்தகைய பாத்திரத்திற்கு சந்த்ரசேனர் என்று நிலவினை அடியொட்டிப் பெயரிட்டிருப்பது பாரதிதாசனின் உள்ளக்கிடக்கையைத் தெள்ளத் தெளிவாகக் காட்டுகிறது. இந்திய விடுதலை வரலாற்றில் ஆங்கில ஆட்சியை எதிர்க்கப் போர்ப்படை அமைத்த நேதாஜியின் உருவகமாக சந்த்ரசேனர் என்ற பாத்திரம் அமைந்துள்ளது என்று ஆய்வாளரும் கூறியுள்ளனர். (முனைவர் ச.சு இராமர் இளங்கோ- பாரதிதாசன் நாடகங்கள்- ஓர் ஆய்வு- ப.- 705&706) விடுதலைப் புரட்சியே நிலவு எனப் பொருள்படும் பெயருக்குக் காரணமாக அமைந்துள்ளது.  
  
  
## உவமை, உருவகத்திலிருந்து படிமம்    
   
இலக்கியத்தில் உவமை, உருவகம், படிமம் என்பன தொடர்புபட்ட வளர்ச்சி உடையன என்றும், உவமை அடிப்படையில் படிமம் உருவாகும் என்றும்; முனைவர் தமிழண்ணல் கூறுகிறார். (தொல்காப்பியரின் இலக்கியக் கொள்கைகள்- ப.-93)   
  
அனுபவமும், உணர்ச்சியும், சூழலும் காரணமாகப் படிமங்கள் அமையும்    
என்றும்; உவமை உருவகங்கள் அவற்றுக்குரிய கருவிகள் என்றும் முனைவர் பி.தட்சிணாமூர்த்தி  விளக்கம் கூறுகின்றார். (ஆய்வுமாலை- ப.- 24-26)சுருங்கக் கூறி விளங்க வைக்கும் இவ்வுத்தி கற்பனையை அடியொட்டி அமைகிறது.   
  
பாரதிதாசன் 'தமிழ்' என்னும் பதத்தைக் கையாளும் இடங்களில் பல வேறுபட்ட பொருள்கள் தொனிக்கின்றன என்று தமிழவன் சுட்டிக்காட்டியுள்ளார். ('பாரதிதாசனின் தமிழ் என்னும் அர்த்த பரிமாணம்- ப.- 41-52- மேலும்- நவம்பர் 1990) எனவே மேற்கூறிய சூழல்களில் பாரதிதாசன் கையாளும் நிலவு; புரட்சி என்னும் பொருளை நம் மனதில் படியச் செய்கிறதென முடிபு கூற இயல்கிறது.  
   
## துணைநூற்பட்டியல்   
  
-1. பாரதிதாசன் கவிதைகள்- பாரதி பதிப்பகம், சென்னை. - 2ம் பதிப்பு- 1992  
-2. பாரதிதாசன்- பாண்டியன் பரிசு- மணிவாசகர் பதிப்பகம், சென்னை.- முதல் பதிப்பு- 1991  
-3. பாரதிதாசன்- பெருமக்கள்- மணிவாசகர் பதிப்பகம், சென்னை.- முதல் பதிப்பு- 1994  
-4. முனைவர் ச.சு.இராமர் இளங்கோ- பாரதிதாசன் நாடகங்கள்-ஓர் ஆய்வு- முதல் பதிப்பு- 1990  
-5. முனைவர் பி.தட்சிணாமூர்த்தி- ஆய்வுமாலை- இலஞ்சியார் பதிப்பகம், நெல்லை.- முதல் பதிப்பு- 1982  
-6. முனைவர் தமிழண்ணல்- தொல்காப்பியரின் இலக்கியக்கொள்கைகள்-"உள்ளுறை"-  நூலின் முற்பகுதி இல்லை.   
