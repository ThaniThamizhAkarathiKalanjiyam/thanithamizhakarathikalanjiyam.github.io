## அறிமுகம்  

**பதினெண்கீழ்க்கணக்கு**    
  
**கபிலர் நூல்கள்**  
  
# இன்னா நாற்பது  

  
>ஆசிரியர்  
**கபிலர்**  
   
  
பதிப்பு  
2019-08-26-    
  
## கைபேசி தொகுப்புரை    

**எட்டுத்தொகை நூல்கள்**

01.நற்றிணை
02.குறுந்தொகை
03.ஐங்குறுநூறு
04.பதிற்றுப் பத்து
05.பரிபாடல்
06.கலித்தொகை
07.அகநானூறு
08.புறநானூறு

இந்த சங்ககால நூல்களை தொகுத்து அனைத்து கைபேசிகளிலும் வெளியிட வேண்டும் என்பது எமது நீண்டா நாள் ஆசை அதனை இங்கரு செய்கிறோம்.

**கைபேசியாக்கம்,  
மு.பிச்சைமுத்து**  
2019-08-26-

பரிபாடலில் எட்டு பாடல் அகம் பற்றியன. இவை கடவுள் பற்றிய பாடல்களாகவும், தனிப்பாடல்களாகவும், ஆசிரியப்பாவாலியன்றவை. புறநானுற்றில் வஞ்சிப் பாடல்கள் சிலவுள்ளன. இடத்திற்கேற்ப தேவையான துறைகளுள் பாடல்களைப் பாடியுள்ளனர். புறத்திணைகளுள் வாழ்க்கைக்கு என்றும் இன்றியமையாத அறங்களையும், ஒழுக்கங்களையும் வலியுறுத்தும் பாடாண் முதலிய துறைகளைப் பாடியுள்ளனர். கிடைத்த பாடல்களில் குறிஞ்சி,முல்லை, மருதம், நெய்தல் என நான்கு திணைகட்கும் நான்கு நூறு என ஒரு வகையாகத் தொகை கொண்டனர். ஐங்குறுநூற்றுள் பாலைக்கும் ஒரு நூறு கொண்டனர். பிற்காலத்தார் நான்கு திணைப் பாடல்களை ஐந்திணைக்கும் பலவகையாகப் பிரித்திருக்கக்கூடும். பாடலகளின் அடியளவுகளைக் கொண்டு பல தொகை நூல்களைத் தொகுத்துள்ளனர்.

3அடிச் சிறுமையும் 6அடிப் பெருமையுமுடைய பாடல்களை ஐங்குறுநூறு என்றனர். ஐந்து புலவர்கள் நூறுநூறாக பாடிய தனித்தன்மையையும் உடையது இத்தொகை நூல். சேரமான் யானைக் கட்சேய் மாந்தரஞ்சேரல் இரும்பொறையென்ற சேரன் ஆதரவால் கூடலூர்க்கிழார் இதனைத் தொகுத்தார்.
4-8 அடியெல்லையினையுடைய பாடல்களைக் குறுந்தொகை ஆக்கினர். 9-12 அடிப்பாடல்கள் நற்றிணையாக அமைந்தன. 13-31 அடிப்பாடல்கள் நெடுந்தொகையாய் அகநானூறு ஆயின.

அகத்திற்கு நானூறு என்பதற்கேற்ப புறத்திற்கும் நானூறு பாடல்களைத் தொகுத்தனர். புறநானூறும், பதிற்றுப்பத்தும் புறத்தை பற்றியன. மற்றவை அகம் பற்றியன. சிறப்பாக ஒரு பகுதியைப் பேசினாலும் திணை நூல்களின் பாடல்களை அறம், பொருள் ,இன்பம் என்னும் முப்பகுதிகளைப் பற்றிய உண்மைகளை இடையிடையே தம்முள் விரவப் பெற்றுள்ளன. புறப்பாடல்களில் அரசரின் போர்கள், கொடை ஆகியவை பற்றியும், அகப்பாடல்களில் வாழ்க்கைக்குரிய ஒழுக்கவுண்மைகளைப் பற்றியும் அரிய குறிப்புக்கள் இடம்பெற்றுள்ளன. கடையெழு வள்ளல்களைப் பற்றிய குறிப்புக்கள் புறநானூற்றிலும் அகப்பாடல்களிலும் மிகுதியாகக் காணப்படுகின்றன.தம்மைப் புரந்த வள்ளல்களை நன்றியுடன் குறிப்பிடும் குறிப்புகளே இவை. கடைச்சங்கத் தொடக்கத்தில் இமயவரம்பன் நெடுஞ்சேரலாதனும், கரிகாலனும் இலங்கியுள்ளனர். அக்காலத்தே ஆண்ட சேர, சோழ, பாண்டியர், சிற்றரசர்கள் குறுநில மன்னர் ஆகியயோரைப் பற்றிய குறிப்புகள் புறநானூற்றில் மிகுதியாகவும் அகநூல்களில் ஓரிரு வரிகளாகக் கலந்தும் காணப்படுகின்றன.

பொதுவாக எட்டுத்தொகை நூல்களில் பண்டைத் தமிழ் அரசர்களின் போர்த்திறங்களையும், வரையாது வழங்கும் வள்ளன்மைப் பண்பையும், மறக்குடி மளிரின் மாண்பினையும், போர்த் தவிர்க்க இடைநின்ற சான்றோர்களின் இயல்புகளையும், ஐந்திணைக்குரிய அன்பொழுக்கங்களையும்,புராணச் செய்திகளையும், வரலாற்றுக் குறிப்புகளையும் அறியலாம்.

**01 நற்றிணை**

நற்றிணை என்னும் இந்நூல் தனிப்பாடல்களாக பலராலும் பாடப்பட்டு பின்னர் தொகுக்கப்பட்டது. இது எட்டுத்தொகை நூல்களுள் ஒன்றாகும். எட்டுத்தொகை நூல்கள் இவையெனப் பாடும் வெண்பாவால் முதலிடம் பெற்றுத்திகழ்வது நற்றிணை ஆகும். நல் என்ற அடைமொழி பெற்றது. இதனை நற்றிணை நானூறு என்றும் கூறுவர். இந்நூல் 9 அடி முதல் 12 அடிகள் வரை அமைந்த 400 பாடல்களைக் கொண்டது. இந்நூலைத் தொகுத்தவர் யாரெனத் தெரியவில்லை. தொகுப்பித்தவன் "பன்னாடு தந்த பாண்டியன் மாறன் வழுதி" ஆவான். நற்றிணைப் பாடல்கள் அகப்பொருள் பாடல்களாம்.

**02 குறுந்தொகை**

குறுந்தொகை நான்கு தொடக்கம் எட்டு வரையான அடிகளைக் கொண்டமைந்த 401 பாடல்களின் தொகுப்பு. குறைந்த அடிகள் கொண்ட பாடல்களின் தொகுப்பாக இருப்பதால் இது குறுந்தொகை எனப் பெயர் பெற்றது. இத் தொகுப்பில் அமைந்துள்ள 391 பாடல்களை 205 புலவர்கள் பாடியுள்ளனர். ஏனைய 10 பாடல்களைப் பாடியவர்கள் பற்றிய தகவல்கள் கிடைக்கப் பெறவில்லை. கடவுள் வாழ்த்து பாடியவர் பாரதம் பாடிய பெருந்தேவனார்.

குறுந்தொகை கடவுள் வாழ்த்து (தாமரை)
தாமரை புரையும் காமர் சேவடிப்
பவளத் தன்ன மேனித் திகழொளிக்
குன்றி ஏய்க்கும் உடுக்கைக் குன்றின்
நெஞ்சுபக வெறிந்த வஞ்சுடர் நெடுவேல்
சேவலங் கொடியோன் காப்ப
ஏமம் வைக லெய்தின்ற லுலகே

**பாரதம் பாடிய பெருந்தேவனார்**

(;அருஞ்சொற் பொருள்: புரையும்= ஒப்பான; காமர்= அழகு; குன்றி=குன்றிமணி; ஏய்க்கும்= ஒக்கும்/ஒத்த; உடுக்கை= ஆடை, உடுப்பது உடுக்கை; குன்று= கிரௌஞ்சம் எனும்மலை; பக= பிளக்கும்படியாக; ஏமம்= பாதுகாப்பு; எய்தின்றல்= எய்தியது, அடைந்தது.)

**செய்தி**

இது குறுந்தொகையைத் தொகுத்தவர் பாடிய பாடல். இந்தப் பாடலில் முருகப் பெருமான் வாழ்த்தப்படுகிறார். அவனது திருவடிகள் தாமரை போன்றவை. யாவரும் விரும்பும் தன்மை உடையவை. அவனது மேனி பவளம் போன்றது. அதில் குன்றிமணி போல் சிவந்த ஆடை அணிந்துள்ளான். வலக்கையில் கிரவுஞ்சம் என்னும் குன்றின் நெஞ்சு பிளக்க எறிந்ததும், அழகுச்சுடர் வீசுவதுமான நீண்ட வேலை உடையவன். இடக்கையில் சேவல் அணிசெய்யும் கொடியை உடையவன். அவன் காப்பதால் இந்த உலகம் ஒவ்வொரு நாளும் பாதுகாப்பைப் பெறுகிறது.

சிறப்பு: இப்பாடலில் செம்மேனி எம்மானாக முருகப்பெருமான் குறிக்கப்படுகின்றார். சிவந்த தாமரை போன்ற திருவடிகள்; சிவந்த பவளம் போன்ற மேனி; சிவந்த குன்றிமணிபோன்ற ஆடை; சிவந்த ரத்தம் தோய்ந்த சுடர்நெடுவேல் அசுரனின் நெஞ்சைப்பிளந்ததால்!; சிவந்த நிறமுடைய சேவலை எழுதிய கொடி; இத்தகைய செம்மேனி எம்மான் என்கின்றது இப்பாடல். முருகன் சிவந்த நிறம்கொண்டவனல்லவா? புலவரின் கற்பனை அழகு போற்றத்தக்கது.சிவந்த திருவடிகள், சிவந்தமேனி, சிவப்பு ஆடை, சிவப்பான நெடுவேல், சிவந்த சேவல் இவற்றையுடைய செம்மேனி எம்மானாம் முருகன். அழகான காட்சிஓவியம்!

**03.ஐங்குறுநூறு**

ஐங்குறுநூறு எட்டுத்தொகை என வழங்கும் தொகுப்பு நூல்களுள் ஒன்று. இதிலுள்ள பாடல்கள் சங்க காலத்தைச் சேர்ந்தவை. மருதம், நெய்தல், குறிஞ்சி, பாலை, முல்லை என்னும் ஐந்து நிலம் சார்ந்த திணை ஒவ்வொன்றிற்கும் நூறு பாடல்கள் வீதம் இந் நூலில் ஐந்நூறு அகத்திணைப் பாடல்கள் உள்ளன. இது 3அடி சிற்றெல்லை 6 அடி பேரெல்லை ஆகும். ஆசிரியப்பாவால் ஆன இந்நூலுக்கு கடவுள் வாழ்த்து பாடியவர் பாரதம் பாடிய பெருந்தேவனார் ஆவார்.

ஐங்குறுநூறு, எட்டுத்தொகை என வழங்கும் தொகுப்புநூல்களுள் ஒன்று. இதிலுள்ள பாடல்கள் சங்க காலத்தைச் சேர்ந்தவை. மருதம், நெய்தல், குறிஞ்சி, பாலை, முல்லை என்னும் ஐந்து நிலம் சார்ந்த திணை ஒவ்வொன்றிற்கும், நூறுபாடல்கள் வீதம் ஐந்நூறு அகத்திணைப் பாடல்கள் இந்நூலில் உள்ளன.

ஐங்குறுநூற்றில் அடங்கியுள்ள பாடல்களில் ஒவ்வொரு திணைப் பாடல்களும், ஒவ்வொரு புலவரால் இயற்றப்படுள்ளன. ஆகமொத்தம் ஐந்து புலவர்கள் இவற்றை இயற்றியுள்ளனர். இதனைப் பின்வரும் பாடலால் நாம் அறியலாம்.

மருதமோ ரம்போகி நெய்தலம் மூவன்
கருதும் குறிஞ்சி கபிலர் - கருதிய
பாலையோத லாந்தை பனிமுல்லை பேயனே
நூலையோ தைங்குறு நூறு.
1. மருதத் திணைப் பாடல்கள் 100 - பாடியவர் ஓரம்போகியார்

2. நெய்தல் திணைப் பாடல்கள் 100 - பாடியவர் அம்மூவனார்

3. குறிஞ்சித் திணைப் பாடல்கள் 100 - பாடியவர் கபிலர்

4. பாலைத் திணைப் பாடல்கள் 100 - பாடியவர் ஓதலாந்தையார்

5. முல்லைத் திணைப் பாடல்கள் 100 - பாடியவர் பேயனார்

**04 பதிற்றுப்பத்து**

பதிற்றுப்பத்து [1] எட்டுத்தொகை நூல்களுள் ஒன்றாகும். இது சேர மன்னர்கள் பதின்மரைப் பற்றி பத்துப் புலவர்கள் பத்துப் பத்தாகப் பாடிய பாடல்களின் தொகுப்பு. இந்த நூலில் முதற் பத்தும், இறுதிப் பத்தும் கிடைக்கவில்லை. ஏனைய எட்டுப் பத்துகளே கிடைத்துள்ளன. இந்த எண்பது பாடல்கள் இரண்டு சேரர் மரபைச் சேர்ந்த எட்டுச் சேர மன்னர்களின் வரலாற்றை எடுத்துரைக்கின்றன. உதியஞ்சேரல் வழித்தோன்றல்களான ஐந்து சேர மன்னர்களும் அந்துவஞ்சேரல் இரும்பொறை வழித்தோன்றல்கள் மூவரும் அந்த 8 பேர்

**05 பரிபாடல்**

பரிபாடல் இலக்கணம்[தொகு]
தொல்காப்பியம் பரிபாடலுக்கு இலக்கணம் கூறுகிறது. ஆசிரியப்பா, வெண்பா, கலிப்பா, வஞ்சிப்பா என்னும் நான்கு வகைப் பாவில் இது பரிபாடல் என்று சொல்ல முடியாத அளவுக்கு அவை நான்கினுக்கும் பொதுவாய் அமைந்த யாப்பினை உடையது பரிபாடல் என அது குறிப்பிடுகிறது.[1]
நான்கு பாவின் உறுப்புகளும் கொண்ட பாடல்.[2]
வெண்டளையும், ஆசிரியத்தளையும் விராய் வந்து துள்ளலோசைப்படச் சொல்லப்படும்.[3]
வெண்பா உறுப்பாகப் பரிபாடல் வரும்.[4]
கொச்சகம், அராகம், சுரிதகம், எருத்து ஆகிய நான்கு உறுப்புக்களையும் கொண்டிருக்கும். காமப் பொருளில் வரும்.[5]
சொற்சீர் அடியும், முடுகியல் அடியம் கொள்வது உண்டு.[6]
25 முதல் 400 வரை அடிகள் கொண்டிருக்கும்.[7]
பரி போல் கால்களால் பரிந்து நடைபோடும் பண்ணிசைப் பாடல்களைக் கொண்ட நூல் 'பரிபாடல்' என ஆய்வாளர்கள் குறிப்பிடுகின்றனர்.[8][9][10]

**06 கலித்தொகை**

கலித்தொகை சங்க காலத் தமிழிலக்கியத் தொகுதியான எட்டுத்தொகை நூல்களுள் ஆறாவது நூலாகும். பல புலவர்களின் பாடல்கள் அடங்கிய தொகுப்பு நூலான கலித்தொகையில் ஓசை இனிமையும், தரவு, தாழிசை, தனிச்சொல், சுரிதகம் என்னும் சிறப்பான அமைப்புகளால் அமைந்த கலிப்பாவினால் பாடப்பட்ட 150 பாடல்கள் உள்ளன. அகப்பொருள் துறை பாட ஏற்ற யாப்பு வடிவங்களாக கலிப்பாவையும் பரிபாடலையும் தொல்காப்பியர் கூறுகிறார். துள்ளலோசையால் பாடப்பட்டு பாவகையால் பெயர்பெற்ற நூல் கலித்தொகை ஆகும். பிற அகத்திணை நூல்கள் எடுத்துரைக்காத கைக்கிளை, பெருந்திணை, மடலேறுதல் ஆகியவை கலித்தொகையில் மட்டுமே இடம்பெறுகின்றன. கலித்தொகை காதலர்தம் அகத்தொகை எனவும் கூறலாம். இப்பாடல்களின் மூலம் பண்டைக் கால ஒழுக்க வழக்கங்கள், நிகழ்ச்சிகள், மரபுகள், காலத்தின் தன்மை, நல்லவர் தீயவர் பண்புகள், விலங்குகள், பறவைகள், மரங்கள், செடி கொடிகளின் இயல்புகள் ஆகியனவற்றை அறிந்து கொள்ளலாம்.



**07 அகநானூறு**

அகநானூறு சங்க காலத்தைச் சேர்ந்த எட்டுத்தொகை எனப்படும் தமிழ் நூல் தொகுப்பில் உள்ள ஒரு நூலாகும். இது ஓர் அகத்திணை சார்ந்த நூல் என்பதுடன் இதில் நானூறு பாடல்கள் அடங்கியுள்ளதால் இது அகநானூறு என வழங்கப்படுகிறது. நெடுந்தொகை என்ற பெயரும் இதற்கு உண்டு. இதில் அடங்கியுள்ள பாடல்கள் ஒரே புலவராலோ அல்லது ஒரே காலத்திலேயோ இயற்றப்பட்டவை அல்ல. இது பல்வேறு புலவர்கள் வெவ்வேறு காலங்களில் பாடிய பாடல்களின் தொகுப்பு ஆகும்.எட்டுத் தொகை நூல்களுள் குறுந்தொகை, நற்றிணை, அகநானூறு, ஐங்குறுநூறு, கலித்தொகை ஆகிய ஐந்தும் அகம் பற்றியன. இவற்றுள் அகம் என்னும் சொல்லால் குறிக்கப்படுவது அகநானூறு மட்டுமே. அகத் தொகையுள் நீண்ட பாடல்களைக் கொண்டமையால் இதனை, 'நெடுந்தொகை' என்றும் கூறுவர்.

**08 புறநானூறு**

புறநானூறு என்னும் தொகைநூல் நானூறு பாடல்களைக் கொண்ட புறத்திணை சார்ந்த ஒரு சங்கத் தமிழ் நூலாகும். புறம், புறப்பாட்டு என்றும் வழங்கப்படும். இது சங்க காலத் தமிழ் நூல் தொகுப்பான எட்டுத்தொகை நூல்களுள் ஒன்று. இந்நூலைத் தொகுத்தவர் பெயரும், தொகுப்பித்தவர் பெயரும் தெரியவில்லை.பாக்களின் அடி வரையறை 4 அடி முதல் 40 அடி வரை உள்ளன. புறநானூற்றின் பாடல்கள் சங்ககாலத்தில் ஆண்ட அரசர்களைப் பற்றியும் மக்களின் சமூக வாழ்க்கை பற்றியும் எடுத்துரைக்கின்றன. இதனை ஜி. யு. போப் அவர்கள் ஆங்கிலத்தில் மொழிபெயர்த்துள்ளார்

## Creative Commons Public Licenses

[![Creative Commons License](https://i.creativecommons.org/l/by/4.0/88x31.png)](http://creativecommons.org/licenses/by/4.0/)  
This work is licensed under a [Creative Commons Attribution 4.0 International License](http://creativecommons.org/licenses/by/4.0/).
## கடவுள் வாழ்த்து  
  
> முக் கட் பகவன் அடி தொழாதார்க்கு இன்னா;  
பொற்பனை வெள்ளையை உள்ளாது ஒழுகு இன்னா;  
சக்கரத்தானை மறப்பு இன்னா; ஆங்கு இன்னா,  
சத்தியான் தாள் தொழாதார்க்கு.  
  
இன்னா - துன்பம் ஒழுகு - நடத்தல்  
  
1. சிவனை வணங்கல்  
1. நான்முகனை நினைத்தல்  
1. திருமாலை மறவாதல்  
1. முருகனைப் போற்றல்  
  
முதலியவை வேண்டும், இன்றேல் துன்பம்.  
  
## 01 தந்தையிலாச் சேய்  
  
> பந்தம் இல்லாத மனையின் வனப்பு இன்னா;  
தந்தை இல்லாத புதல்வன் அழகு இன்னா;  
அந்தணர் இல் இருந்து ஊண் இன்னா; ஆங்கு இன்னா,  
மந்திரம் வாயா விடின். 1  
  
பந்தம் - சுற்றம் வனப்பு - அழகு  
  
1. சுற்றம் சூழ வாழ்தல்  
1. கல்வி அளிக்கும் தந்தை  
1. துறவோரின் தனிவாழ்வு  
1. மந்திரம் பலித்தல்  
  
இவையின்றேல் துன்பம்  
  
  
## 02 பாலுகேற்ற உடை  
  
> பார்ப்பார் இல் கோழியும் நாயும் புகல் இன்னா;  
ஆர்த்த மனைவி அடங்காமை நற்கு இன்னா;  
பாத்து இல் புடைவை உடை இன்னா; ஆங்கு இன்னா  
காப்பு ஆற்றா வேந்தன் உலகு. 2  
  
இல் - மனையில் புகல் - நுழைதல்  
  
1. கோழி, நாய் புகும் பார்ப்பார் இல்லம்  
1. அடங்காத மனைவி  
1. பகுப்புக்கேற்ற உடை  
1. மக்களைக் காவா மன்னர்  
  
இவையாவும் துன்பம்  
  
  
## 03 அமைதியிலா உயிர்  
  
> கொடுங் கோல் மற மன்னர் கீழ் வாழ்தல் இன்னா;  
நெடுநீர்ப் புணை இன்றி நீந்துதல் இன்னா;  
கடு மொழியாளர் தொடர்பு இன்னா; இன்னா,  
தடுமாறி வாழ்தல் உயிர்க்கு. 3  
  
நெடுநீர் - கடல் கடுமொழி - வன்சொல்  
  
1. அநீதியான ஆட்சி  
1. வெள்ளத்தைக் (கடலைக்) கடத்தல்  
1. கடுமொழியாளர் நட்பு  
1. அமைதியில்லா உள்ளம்  
  
இவை அழிவைத் தரும்  
  
  
## 04 எருது இல்லா உழவர்  
  
> எருது இல் உழவர்க்குப் போகு ஈரம் இன்னா;  
கருவிகள் மாறிப் புறங்கொடுத்தல் இன்னா;  
திருவுடையாரைச் செறல் இன்னா; இன்னா,  
பெரு வலியார்க்கு இன்னா செயல். 4  
  
புறங்கொடுத்தல் - முதுகுகாட்டுதல்  
  
1. எருது இல்லாத உழவர்க்கு அருகிய ஈரம் துன்பமாம்.  
1. கருவிகளை இழந்து போரில் புறமுதுகிடுதல் துன்பமாம்.  
1. செல்வம் உடையவர்களிடம் கோபம் கொள்ளுதலும்,  
1. திறனுடையவர்களுக்குத் தீங்கு செய்தலும் துன்பமாம்.  
  
## 05 வேலியில்லா கரும்பு  
  
> சிறை இல் கரும்பினைக் காத்து ஓம்பல் இன்னா;  
உறை சோர் பழங் கூரை சேர்ந்து ஒழுகல் இன்னா;  
முறை இன்றி ஆளும் அரசு இன்னா; இன்னா,  
மறை இன்றிச் செய்யும் வினை. 5  
  
ஓம்பல் - பாதுகாத்தல்  
  
1. வேலியில்லாத கரும்புப் பயிரைப் பாதுகாத்தல் துன்பமாம்.  
1. மழைத்துளி ஒழுகுதலையுடைய பழைய கூரையையுடைய மனையில் வாழ்தல் துன்பமாம்.  
1. நீதி இல்லாமல் ஆளுகின்ற அரசரது ஆட்சி துன்பமாகும்.  
1. வெளிப்படையாகச் செய்யும் வேலை துன்பமாகும்.  
  
## 06 வீரனின் சோம்பல்  
  
> அற மனத்தார் கூறும் கடு மொழி இன்னா;  
மற மனத்தார் ஞாட்பில் மடிந்து ஒழுகல் இன்னா;  
இடும்பை உடையார் கொடை இன்னா; இன்னா,  
கொடும்பாடு உடையார் வாய்ச் சொல். 6  
  
மறம் - வீரம் கொடை - ஈகை  
  
1. அறத்தை விரும்பும் நெஞ்சத்தினர் கூறும் கடும் மொழியும் துன்பமாம்.  
1. வீரத்தன்மையுடையவர்கள் போரில் சோம்பலுடன் இருத்தல் துன்பமாம்.  
1. வறுமை உடையவரது கொடை தன்மை துன்பமாகும்.  
1. கொடுமையுடையாரது வாயிற் சொல்லும் துன்பமாகும்.  
  
## 07 வாசமில்லா மலர்  
  
> ஆற்றல் இலாதான் பிடித்த படை இன்னா;  
நாற்றம் இலாத மலரின் அழகு இன்னா;  
தேற்றம் இலாதான் துணிவு இன்னா; ஆங்கு இன்னா,  
மாற்றம் அறியான் உரை. 7  
  
உரை - சொல் தேற்றம் - தெளிவு  
  
1. வலியில்லாதவன் கையிற்பிடித்த ஆயுதம் துன்பமாகும்.  
1. மணமில்லாத மலரின் அழகு துன்பமாகும்.  
1. தெளிவு இல்லாதவன் செய்யும் வேலை துன்பமாகும்.  
1. அவ்வாறே சொற்களின் நுட்பத்தை அறியாதவனது சொல்லும் துன்பமாகும்.  
  
## 08 அன்பிலா நண்பர்  
  
> பகல் போலும் நெஞ்சத்தார் பண்பு இன்மை இன்னா;  
நகை ஆய நண்பினார் நார் இன்மை இன்னா;  
இகலின் எழுந்தவர் ஓட்டு இன்னா; இன்னா,  
நயம் இல் மனத்தவர் நட்பு. 8  
  
நகை - சிரித்தல் நெஞ்சத்தார் - மனமுடையார்  
  
1. ஞாயிறு போலும் நெஞ்சத்தை உடையவர்கள் பண்பில்லாமல் இருத்தல் துன்பமாகும்.  
1. நகுதலையுடைய நட்பினர் அன்பில்லாதிருத்தல் துன்பமாகும்.  
1. போரிலே புறமுதுகிடுதல் துன்பமாகும்.  
1. நீதியில்லாத மனத்தினை உடையவர்களது நட்பு துன்பமாகும்.  
  
## 09 வள்ளல் இலாப் பரிசிலர்  
  
> கள் இல்லா மூதூர் களிகட்கு நன்கு இன்னா;  
வள்ளல்கள் இன்மை பரிசிலர்க்கு முன் இன்னா;  
வண்மை இலாளர் வனப்பு இன்னா; ஆங்கு இன்னா,  
பண் இல் புரவிப் பரிப்பு. 9  
  
புரவி - குதிரை பரிப்பு - தாங்குதல் கலன் -  
குதிரையில் போடப்படும் சேணம்  
  
1. கள் இல்லாத மூதூரில் கள்ளுண்டு களிப்பார்க்கு மிகவும் துன்பமாகும்.  
1. வள்ளல்கள் இல்லாதிருத்தல் இரவலர்க்கு மிகவும் துன்பமாகும்.  
1. ஈகைக் குணமில்லாதவர்களுடைய அழகு துன்பமாகும்.  
1. அவ்வாறே கலனை இல்லாத புரவி தாங்குதல் துன்பமாகும்.  
  
## 10 அறியாள் முன் பாட்டு  
  
> பொருள் உணர்வார் இல்வழிப் பாட்டு உரைத்தல் இன்னா;  
இருள் கூர் சிறு நெறி தாம் தனிப்போக்கு இன்னா;  
அருள் இல்லார் தம் கண் செலவு இன்னா; இன்னா,  
பொருள் இல்லார் வண்மை புரிவு. 10  
  
இல்வழி - இல்லாத இடத்தில் சிறுநெறி - சிறிய வழியிலே  
  
1. பொருள் அறியும் அறிவுடையார் இல்லாத இடத்தில் பாட்டுரைத்தல் துன்பமாகும்.  
1. இருள் நிறைந்த சிறிய வழியில் தனியாகப் போகுதல் துன்பமாகும்.  
1. அருள் இல்லாதவர்களிடம் இரப்போர் செல்லுதல் துன்பமாகும்.  
1. அதுபோலப் பொருள் இல்லாதவர்கள் ஈதலைப் புரிதல் துன்பமாகும்.  
  
## 11 கடன் கொடுத்தாரைக் காணல்  
  
> உடம்பாடு இல்லாத மனைவி தோள் இன்னா;  
இடன் இல் சிறியாரோடு யாத்த நண்பு இன்னா;  
இடங்கழியாளர் தொடர்பு இன்னா; இன்னா,  
கடன் உடையார் காணப் புகல். 11  
  
யாத்த - பிணித்த தொடர் - சேர்க்கை  
  
1. உள்ளம் பொருந்தாத மனைவியின் தோளினைச் சேர்தல் துன்பமாகும்.  
1. விரிந்த உள்ளமில்லாத சிறுமையுடையாருடன் நட்பு கொள்ளுதல் துன்பமாகும்.  
1. மிக்க காமத்தினை உடையாரது சேர்க்கை துன்பமாகும்.  
1. கடன் கொடுத்தவரைக் காணச் செல்லுதல் துன்பமாம்.  
  
## 12 தலை போகும் சுரம்  
  
> தலை தண்டமாகச் சுரம் போதல் இன்னா;  
வலை சுமந்து உண்பான் பெருமிதம் இன்னா;  
புலை உள்ளி வாழ்தல் உயிர்க்கு இன்னா; இன்னா,  
முலை இல்லாள் பெண்மை விழைவு. 12  
  
சுரம் - பாலைவனம் புலை - புலால்  
  
1. தலை அறுபடும்படி காட்டினிடை செல்லுதல் துன்பமாகும்.  
1. வலையை நம்பி வாழ்பவனின் செருக்கு துன்பமாகும்.  
1. புலாலை விரும்பி உண்ணுதல் துன்பமாகும்.  
1. முலை இல்லாதவள் பெண் தன்மையை விரும்புதல் துன்பமாகும்.  
  
## 13 நோய் போன்ற மனைவி  
  
> மணி இலாக் குஞ்சரம் வேந்து ஊர்தல் இன்னா;  
துணிவு இல்லார் சொல்லும் தறுகண்மை இன்னா;  
பணியாத மன்னர் பணிவு இன்னா; இன்னா,  
பிணி அன்னார் வாழும் மனை. 13  
  
ஊர்தல் - ஏறிச்செல்லுதல் குஞ்சரம் - யானை  
  
1. மணியில்லாத யானையின் மீது ஏறிச் செல்லுதல் அரசனுக்குத் துன்பமாகும்.  
1. பகையை வெல்லுந் துணிவில்லாதவர்கள் கூறும் வீர மொழிகள் துன்பமாகும்.  
1. வணங்கத்தகாத அரசனை வணங்குதல் துன்பமாகும்.  
1. நோயுள்ளவர் வீட்டில் வாழ்வது துன்பமாகும்.  
  
## 14 அன்புடையாள் பிரிவு  
  
> வணர் ஒலி ஐம்பாலார் வஞ்சித்தல் இன்னா;  
துணர் தூங்கு மாவின் படு பழம் இன்னா;  
புணர் பாவை அன்னார் பிரிவு இன்னா; இன்னா,  
உணர்வார் உணராக்கடை. 14  
  
புணர் - வேற்றுமையின்றி உணராக்கடை - அறியாவிடத்து  
  
1. கருமையான கூந்தலையுடைய மகளிர் தம் கணவனை வஞ்சித்தல் துன்பமாகும்.  
1. கொத்தாகத் தொங்குகின்ற மாம்பழம் கனிந்து விழுந்தால் துன்பமாம்.  
1. வேற்றுமையின்றிக் கூடிய பெண்ணைப் பிரிந்து செல்வது துன்பமாம்.  
1. அறிந்து கொள்ளக் கூடியவர்கள் அறியாவிட்டால் துன்பமாம்.  
  
## 15 பல்லாருள் நாணம்  
  
> புல் ஆர் புரவி மணி இன்றி ஊர்வு இன்னா;  
கல்லார் உரைக்கும் கருமப் பொருள் இன்னா;  
இல்லாதார் நல்ல விழைவு இன்னா; ஆங்கு இன்னா,  
பல்லாருள் நாணுப் படல். 15  
  
புல் - புல்லை புரவி - குதிரை  
  
1. புல்லை உண்கின்ற குதிரையின்மேல் மணியில்லாமல் ஏறிச் செல்லுதல் துன்பமாம்.  
1. கல்வியில்லாதவர் உரைக்கும் காரியத்தின் பொருள் துன்பமாம்.  
1. பொருள் இல்லாதவர் விரும்பும் விருப்பம் துன்பமாம்.  
1. அவ்வாறே பலர் நடுவே வெட்கமடையும்படியான நிலையில் இருத்தல் துன்பமாம்.  
  
## 16 கண்ணிலான் அழகு  
  
> உண்ணாது வைக்கும் பெரும் பொருள் வைப்பு இன்னா;  
நண்ணாப் பகைவர் புணர்ச்சி நனி இன்னா;  
கண் இல் ஒருவன் வனப்பு இன்னா; ஆங்கு இன்னா,  
எண் இலான் செய்யும் கணக்கு. 16  
  
புணர்ச்சி - சேர்க்கை வனப்பு - அழகு  
  
1. உண்ணாது சேர்த்து வைக்கும் பெரும் பொருள் துன்பமாம்.  
1. உளம் பொருந்தாத பகைவர்களின் சேர்க்கை துன்பமாகும்.  
1. கண் இல்லாத ஒருவனின் உடல் அழகு துன்பமாகும்.  
1. அவ்வாறே பயிலாதவன் இயற்றும் கணக்கு துன்பமாம்.  
  
## 17 சான்றோர் முன் போதை  
  
> ஆன்று அவிந்த சான்றோருள் பேதை புகல் இன்னா;  
மான்று இருண்ட போழ்தின் வழங்கல் பெரிது இன்னா;  
நோன்று அவிந்து வாழாதார் நோன்பு இன்னா; ஆங்கு இன்னா,  
ஈன்றாளை ஓம்பா விடல். 17  
  
பேதை - அறிவு இல்லாதவன் அவிந்த - அடங்கிய  
  
1. கல்வி கற்ற சான்றோர் நிறைந்த சபையில் அறிவில்லாதவன் செல்லுதல் துன்பமாகும்.  
1. மயங்கிய மாலைப் பொழுதில் வழியில் செல்லுதல் துன்பமாகும்.  
1. துன்பங்களைப் பொறுத்துக் கொண்டு மனம் அடங்கி வாழாதவர்களுக்கு வாழ்க்கை துன்பமாம்.  
1. அவ்வாறே தாயைக் காப்பாற்றாமல் வருதல் துன்பமாம்.  
  
## 18 அமையிலார் நட்பு  
  
> உரன் உடையான் உள்ளம் மடிந்திருத்தல் இன்னா;  
மறன் உடையான் ஆடையால் மார்பு ஆர்த்தல் இன்னா;  
சுரம் அரிய கானம் செலவு இன்னா; இன்னா,  
மன வறியாளர் தொடர்பு. 18  
  
உரன் - திண்ணிய மறன் - வீரம்  
  
1. நல்ல அறிவுடையவர்கள் மனம் ஒடிந்து இருத்தல் துன்பமாம்.  
1. வீரமுள்ள ஆட்களை உடையவன் முன்பு மார்பு தட்டுதல் வீரம் பேசுதல் துன்பமாம்.  
1. அடர்ந்த காட்டில் செல்லுதல் துன்பமாகும்.  
1. மன வறுமையுடையாரது சேர்க்கை துன்பமாகும்.  
  
## 19 முளையாத வித்து  
  
> குலத்துப் பிறந்தவன் கல்லாமை இன்னா;  
நிலத்து இட்ட நல் வித்து நாறாமை இன்னா;  
நலத்தகையார் நாணாமை இன்னா; ஆங்கு இன்னா,  
கலத்தல் குலம் இல் வழி. 19  
  
குலத்து - நற்குடியில் நிலத்து - பூமியில்  
  
1. நற்குடியில் பிறந்து கல்வியைப் பெறாமல் இருத்தல் துன்பமாகும்.  
1. பூமியில் இட்ட நல்ல விதைகள் முளைக்காமை துன்பமாகும்.  
1. அழகுடைய மகளிர் வெட்கப்படாமை துன்பமாகும்.  
1. அவ்வாறே ஒவ்வாத குலத்தில் திருமணம் செய்வது துன்பமாகும்.  
  
## 20 மாரிநாள் குயில்  
  
>மாரி நாள் கூவும் குயிலின் குரல் இன்னா;  
வீரம் இலாளர் கடு மொழிக் கூற்று இன்னா;  
மாரி வளம் பொய்ப்பின், ஊர்க்கு இன்னா; ஆங்கு இன்னா  
மூரி எருத்தால் உழவு. 20  
  
இலாளர் - அன்பில்லாதவரது ஊர்க்கு - உலகிற்கு  
  
1. மழைக்காலத்தில் குயிலினது குரலோசை துன்பமாகும்.  
1. அன்பில்லாதவரது கடுமொழி துன்பமாகும்.  
1. மழை பெய்யவில்லை என்றால் ஊருக்கும் துன்பம்.  
1. அவ்வாறே எருமையால் உழவுத் தொழில் செய்தால் துன்பமாகும்.  
  
## 21 ஒத்திலான் உரை  
  
> ஈத்த வகையால் உவவாதார்க்கு ஈப்பு இன்னா;  
பாத்து உணல் இல்லாருழைச் சென்று உணல் இன்னா;  
மூத்த இடத்துப் பிணி இன்னா; ஆங்கு இன்னா,  
ஓத்து இலாப் பார்ப்பான் உரை. 21  
  
பிணி - நோய் உணல் - உண்ணுதல்  
  
1. கொடுத்த அளவினால் மகிழாதவர்களுக்குப் பொருள் கொடுத்தல் துன்பமாம்.  
1. பகுத்து உண்ணுதல் இல்லாதவனிடம் சென்று உண்ணுதல் துன்பமாம்.  
1. முதுமையுற்ற பருவத்தில் நோய்ப்படுத்துதல் துன்பமாம்.  
1. அவ்வாறே வேதத்தை ஓதுதல் இல்லாத அந்தணனின் செயல் துன்பமாம்.  
  
## 22 புளித்த தேன்  
  
> யானைஇல் மன்னரைக் காண்டல் நனி இன்னா;  
ஊனைத் தின்று ஊனைப் பெருக்குதல் முன் இன்னா;  
தேன் நெய் புளிப்பின் சுவை இன்னா; ஆங்கு இன்னா,  
கான் யாறு இடையிட்ட ஊர். 22  
  
கான்யாறு - காட்டாறு  
  
1. யானைப் படையில்லாத அரசரைப் பார்த்தல் மிகவும் துன்பமாகும்.  
1. உடலைத்தின்று உடல் வளர்ப்பது மிகவும் துன்பமாகும்.  
1. தேனும் நெய்யும் புளித்துவிட்டால் துன்பமாம்.  
1. அவ்வாறே காட்டாறுக்கு இடையில் உள்ள ஊர் மிகவும் துன்பமாம்.  
  
## 23 காவல் இல்லா கடிநகர்  
  
> சிறை இல்லா மூதூரின் வாயில் காப்பு இன்னா;  
துறை இருந்து ஆடை கழுவுதல் இன்னா;  
அறை பறை அன்னார் சொல் இன்னா; இன்னா,  
நிறை இலான் கொண்ட தவம். 23  
  
சிறை - மதில் அறை - ஒலிக்கின்ற  
  
1. மதில் இல்லாத ஊரைக் காப்பது துன்பமாம்.  
1. குடிநீர்த் துறையில் ஆடை கழுவுதல் துன்பம்.  
1. பாறை போன்றாரது சொல் மிகவும் துன்பமாம்.  
1. ஐம்பொறிகளை அடக்கிக் கொள்ளத் தெரியாதவனது தவம் துன்பமாகும்.  
  
## 24 அயல் வாழும் தீயோர்  
> ஏமல் இல் மூதூர் இருத்தல் மிக இன்னா;  
தீமை உடையார் அயல் இருத்தல் நற்கு இன்னா;  
காமம் முதிரின் உயிர்க்கு இன்னா; ஆங்கு இன்னா,  
யாம் என்பவரோடு நட்பு. 24  
  
ஏமம் - காவல் மூதூர் - பழைய ஊரில்  
  
1. காவலற்ற ஊரில் வாழ்தல் மிகவும் துன்பமாகும்.  
1. தீச் செய்கையுடையவரது அருகில் இருத்தல் மிகவும் துன்பமாகும்.  
1. காமநோய் முற்றினால் உயிர்க்குத் துன்பமாகும்.  
1. அவ்வாறே, நான், எனது என்பாரோடு தங்கியிருத்தல் துன்பமாம்.  
  
## 25 ஒற்றுமை இல்லா ஊர்  
  
> நட்டார் இடுக்கண்கள் காண்டல் நனி இன்னா;  
ஒட்டார் பெருமிதம் காண்டல் பெரிது இன்னா;  
கட்டு இலா மூதூர் உறைவு இன்னா; ஆங்கு இன்னா  
நட்ட கவற்றினால் சூது. 25  
  
ஒட்டார் - பகைவரது உறை - வாழ்தல்  
  
1. நட்புக் கொண்டவர்களுடைய துன்பங்களைப் பார்ப்பது துன்பமாம்.  
1. பகைவரது பெருமிதத்தைப் பார்ப்பது மிகவும் துன்பமாகும்.  
1. உறவினர் இல்லாத பழைய ஊரில் வாழ்தல் துன்பமாகும்.  
1. அவ்வாறே சூதாடுவது துன்பமாகும்.  
  
## 26 பெரியாரைப் பிரிதல்  
  
> பெரியாரோடு யாத்த தொடர் விடுதல் இன்னா;  
'அரியவை செய்தும்!' என உரைத்தல் இன்னா;  
பரியார்க்குத் தாம் உற்ற கூற்று இன்னா; இன்னா,  
பெரியார்க்குத் தீய செயல். 26  
  
யாத்த - கொண்ட கூற்று - சொல்  
  
1. பெரியவருடன் கொண்ட நட்பினை விடுதல் துன்பமாம்.  
1. செய்தற்கரிய காரியங்களைச் செய்வோம் என்று கூறுவது துன்பமாம்.  
1. அன்பு கொள்ளாதவர்களுக்குத் தாம் அடைந்த துன்பங்களைச் சொல்வது துன்பமாகும்.  
1. பெருமையுடையவர்களுக்குத் தீயவற்றைச் செய்தல் துன்பமாகும்.  
  
  
## 27 இளமையில் மூப்பு  
  
> பெருமை உடையாரைப் பீடு அழித்தல் இன்னா;  
கிழமை உடையாரைக் கீழ்ந்திடுதல் இன்னா;  
வளமை இலாளர் வனப்பு இன்னா; இன்னா,  
இளமையுள் மூப்புப் புகல். 27  
  
பீடு - இகழ்ந்து மூப்பு - முதுமை  
  
1. பெருமையுடையோரை இகழ்ந்து கூறுதல் துன்பம்.  
1. உரிமையுடையோரை நீக்கி விடுதல் துன்பமாம்.  
1. செல்வம் இல்லாதவருடைய அழகு துன்பமாம்.  
1. இளமைப்பருவத்தில் முதுமைக்குரிய தன்மைகள் புகல் துன்பமாகும்.  
  
  
## 28 கல்லாதான் கூறும் அவை  
  
> கல்லாதான் ஊரும் கலிமாப் பரிப்பு இன்னா;  
வல்லாதான் சொல்லும் உரையின் பயன் இன்னா;  
இல்லாதார் வாய்ச் சொல்லின் நயம் இன்னா; ஆங்கு இன்னா,  
கல்லாதான் கோட்டி கொளல். 28  
  
கலிமா - குதிரை கோட்டி - பைத்தியம்  
  
1. குதிரையேற்றம் தெரியாதவன் குதிரையில் செல்லுதல் துன்பமாம்.  
1. கல்வி இல்லாதவன் சொல்லுகின்ற சொல்லின் பொருள் துன்பமாம்.  
1. பொருள் இல்லாதவர் பேசும் நயமான பேச்சு துன்பமாம்.  
1. அவ்வாறே கல்வியறிவு இல்லாதவன் கற்ற அவையில் ஒன்றைக் கூறுதல் துன்பமாகும்.  
  
  
## 29 அறிவிலா மக்களைப் பெறுதல்  
  
> குறி அறியான் மா நாகம் ஆட்டுவித்தல் இன்னா;  
தறி அறியான் கீழ் நீர்ப் பாய்ந்தாடுதல் இன்னா;  
அறிவு அறியா மக்கள் பெறல் இன்னா; இன்னா,  
செறிவு இலான் கேட்ட மறை. 29  
  
மாநாகம் - பெரிய பாம்பு  
  
1. பாம்பினை அடக்கத் தெரியாதவன் பெரிய பாம்பினை ஆடச் செய்தல் துன்பமாம்.  
1. உள்ளிருக்கும் ஆழத்தை அறியாமல் நீரில் பாய்ந்து விளையாடுதல் துன்பமாம்.  
1. அறிய வேண்டுவனவற்றை அறியமாட்டாத பிள்ளைகளைப் பெறுதல் துன்பமாம்.  
1. அடக்கமில்லாதவன் கேட்ட இனிய உரை துன்பமாம்.  
  
## 30 யானை முன் போதல்  
  
> நெடு மரம் நீள் கோட்டு உயர் பாய்தல் இன்னா;  
கடுஞ் சின வேழத்து எதிர் சேறல் இன்னா;  
ஒடுங்கி அரவு உறையும் இல் இன்னா; இன்னா,  
கடும் புலி வாழும் அதர். 30  
  
சேறல் - செல்லுதல் அரவு - பாம்பு அதர் - வழி  
  
1. நெடிய மரத்தின் உச்சிக் கிளையிலிருந்து கீழே குதித்தல் துன்பமாம்.  
1. மிக்க கோபத்தினையுடைய யானையின் எதிரே செல்லுதல் துன்பமாம்.  
1. பாம்பு புற்றில் கை வைத்தல் துன்பமாம்.  
1. கொடிய புலிகள் வாழும் வழியில் செல்லுதல் துன்பமாம்.  
  
  
## 31 இசை கூடா யாழ்  
  
> பண் அமையா யாழின்கீழ்ப் பாடல் பெரிது இன்னா;  
எண் அறியா மாந்தர் ஒழுக்கு நாள் கூற்று இன்னா;  
மண் இல் முழவின் ஒலி இன்னா; ஆங்கு இன்னா,  
தண்மை இலாளர் பகை. 31  
  
முழவின் - மத்தளத்தின் பண் - இசை  
  
1. இசைக்க முடியாத யாழில் பாடுதல் துன்பமாம்.  
1. சோதிடம் தெரியாதவர்கள் முகூர்த்தம் பார்த்தல் துன்பமாம்.  
1. தாளம் இல்லாத மத்தளத்தின் ஓசை துன்பமாம்.  
1. அவ்வாறே தன்மை இல்லாதவரது பகையானது துன்பமாம்.  
  
  
## 32 தொன்மையுடையார் கெடல்  
  
> தன்னைத் தான் போற்றாது ஒழுகுதல் நன்கு இன்னா;  
முன்னை உரையார் புறமொழிக் கூற்று இன்னா;  
நன்மை இலாளர் தொடர்பு இன்னா; ஆங்கு இன்னா,  
தொன்மை உடையார் கெடல். 32  
  
ஒழுகுதல் - நடத்தல் தொன்மை - பழமை  
  
1. தன்னைத்தானே காத்துக்கொள்ளாது இருத்தல் மிகவும் துன்பமாம்.  
1. முன்னே சொல்லாமல் பின்னால் பேசுபவர்களின் சொல் மிகவும் துன்பமாம்.  
1. நல்ல குணமில்லாதவரது நட்பு துன்பமாம்.  
1. அவ்வாறே பழைமையுடையவர் கெடுதல் துன்பமாம்.  
  
  
## 33 வஞ்ச மனத்தார் தொடர்பு  
  
> கள் உண்பான் கூறும் கருமப் பொருள் இன்னா;  
முள்ளுடைக் காட்டில் நடத்தல் நனி இன்னா;  
வெள்ளம் படு மாக் கொலை இன்னா; ஆங்கு இன்னா,  
கள்ள மனத்தார் தொடர்பு. 33  
  
மா - விலங்கு கருமம் - காரியம்  
  
1. கள் குடிப்பவன் சொல்கின்ற காரியத்தின் பயன் துன்பமாம்.  
1. முட்களையுடைய காட்டில் நடத்தல் மிகவும் துன்பமாம்.  
1. வெள்ளத்தில் அகப்பட்ட விலங்கு கொலையுண்டல் துன்பமாம்.  
1. அவ்வாறே வஞ்ச மனத்தினை யுடையவரது தொடர்பு மிகவும் துன்பமாம்.  
  
  
## 34 தீயோர்க்கு உறவாதல்  
  
> ஒழுக்கம் இலாளர்க்கு உறவு உரைத்தல் இன்னா;  
விழுத்தகு நூலும் விழையாதார்க்கு இன்னா;  
இழித்த தொழிலவர் நட்பு இன்னா; இன்னா,  
கழிப்பு வாய் மண்டிலம் கொட்பு. 34  
  
கேண்மை - நட்பு மண்டிலம் - நாட்டில்  
  
1. நல்ல ஒழுக்கம் இல்லாதவரிடத்தே தமக்கு உறவு உள்ளதாகக் கூறுதல் துன்பமாம்.  
1. சீரிய நூலினை விரும்பிக் கல்லாதார்க்குத் துன்பமாம்.  
1. இழிவான தொழில் செய்பவனின் தொடர்பு துன்பமாம்.  
1. நல்லவரால் விலக்கப்பட்ட இடத்தில் இருத்தல் துன்பமாம்.  
  
## 35 குழவி கொண்ட நோய்  
  
> எழிலி உறை நீங்கின் ஈண்டையார்க்கு இன்னா;  
குழல் இல் இயமரத்து ஓசை நற்கு இன்னா;  
குழவிகள் உற்ற பிணி இன்னா; இன்னா,  
அழகுடையான் பேதை எனல். 35  
  
பிணி - நோய் குழவி - குழந்தை  
  
1. மேகம் மழையைத் தராவிட்டால் துன்பமாம்.  
1. புல்லாங்குழலைப் போல இனிய மரத்தினது ஓசை துன்பமாம்.  
1. மூங்கில்கள் ஒன்றோடு ஒன்று உராயும் போது தீப்பற்றிக்கொள்ளும் குழந்தைகள் அடைந்த நோய் மிகவும் துன்பமாகும்.  
1. அறிவில்லாதவன் அழகாயிருத்தல் மிகவும் துன்பமாம்.  
  
  
## 36 கெட்டால் கைவிடும் நண்பர்  
  
> பொருள் இலான் வேளாண்மை காமுறுதல் இன்னா;  
நெடு மாட நீள் நகர்க் கைத்து இன்மை இன்னா;  
வரு மனை பார்த்திருந்து ஊண் இன்னா; இன்னா,  
கெடும் இடம் கைவிடுவார் நட்பு. 36  
  
காமுறுதல் - விரும்புதல் கைத்து இன்மை - பொருளின்றியிருத்தல்  
  
1. செல்வமில்லாதவன் பிறருக்கு உதவி செய்ய ஆசைப்படுதல் துன்பமாம்.  
1. நெடிய மாடங்களையுடைய பெரிய நகரத்தில் பொருள் இன்றி இருத்தல் மிகவும் துன்பமாகும்.  
1. சென்ற வீட்டில் உள்ளவரை எதிர்பார்த்து உணவு உண்ணுதல் துன்பமாம்.  
1. வறுமையுள்ள இடத்தில் கை விட்டு நீங்குவாரது நட்பு துன்பத்தைத் தரும்.  
  
  
## 37 அழகு மலர்  
  
> நறிய மலர் பெரிது நாறாமை இன்னா;  
துறை அறியான் நீர் இழிந்து போகுதல் இன்னா;  
அறியான் வினாப்படுதல் இன்னா; ஆங்கு இன்னா,  
சிறியார் மேல் செற்றம் கொளல். 37  
  
நாற்றம் - மணம் செற்றம் கொளல் - சீற்றம் கொள்ளுதல்  
  
1. வாசனை இல்லாத நல்ல மலர் துன்பமாகும்.  
1. கரையைத் தெரியாதவன் நீரில் இறங்கிச் செல்லுதல் துன்பமாம்.  
1. அறியாதவன் கற்றவர்களால் வினாப்படுதல் துன்பமாம்.  
1. அவ்வாறே சிறியவர்கள் மீது கோபம் கொள்ளுதல் துன்பமாம்.  
  
## 38 திறமிலான் தொழில்  
  
> பிறன் மனையாள் பின் நோக்கும் பேதைமை இன்னா;  
மறம் இலா மன்னர் செருப் புகுதல் இன்னா;  
வெறும் புறம் வெம் புரவி ஏற்று இன்னா; இன்னா,  
திறன் இலான் செய்யும் வினை. 38  
  
பேதைமை - அறிவின்மை ஏற்று - ஏறுதல்  
  
1. பிறன் மனைவியை விரும்பித் தொடர்வது துன்பமாம்.  
1. வீரமில்லாதவன் போர்க்களத்தில் செல்லுதல் துன்பமாம்.  
1. விரைந்து செல்லும் கடிவாளம் இல்லாத குதிரையின் முதுகில் ஏறுதல் துன்பமாம்.  
1. செய்யத் தெரியாதவன் செய்யும் காரியம் துன்பமாம்.  
  
  
## 39 கவிக்கு அளிக்காப் பரிசு  
  
> கொடுக்கும் பொருள் இல்லான் வள்ளன்மை இன்னா;  
கடித்து அமைந்த பாக்கினுள் கல் படுதல் இன்னா;  
கொடுத்து விடாமை கவிக்கு இன்னா; இன்னா,  
மடுத்துழிப் பாடா விடல். 39  
  
கல் படுதல் - கல் இருத்தல் வள்ளன்மை - ஈகைத்தன்மை  
  
1. பொருள் இல்லாதவனுடைய வள்ளன்மை துன்பமாம்.  
1. கடிய பாக்கினுள் கல்படுதல் துன்பமாம்.  
1. புலவனுக்குப் பரிசு கொடுக்காமை துன்பமாம்.  
1. தடைப்பட்ட இடத்தில் பாடல் பாடாமல் விடுதல் துன்பமாம்.  
  
  
## 40 அடங்காதவன் சொல்  
  
> அடக்கம் உடையவன் மீளிமை இன்னா;  
தொடக்கம் இலாதவன் தற்செருக்கு இன்னா;  
அடைக்கலம் வவ்வுதல் இன்னா; ஆங்கு இன்னா  
அடக்க, அடங்காதார் சொல். 40  
  
மீளிமை - செருக்கு, தலைகணம் தொடக்கம் - முயற்சி  
  
1. அடக்கமுடையவனின் செருக்கு துன்பமாம்.  
1. முயற்சி இல்லாதவன் தன்னைத்தானே புகழ்தல் துன்பமாம்.  
1. பிறர் அடைக்கலமாக வைத்தப் பொருளை கவர்ந்து கொள்ளுதல் துன்பமாம்.  
1. அவ்வாறே அறிவுடையோர்கள் அடக்கமில்லாதவனுக்குக் கூறும் சொல் துன்பமாம்.  
  
  
**கபிலர் பாடிய இன்னா நாற்பது முற்றும்.**